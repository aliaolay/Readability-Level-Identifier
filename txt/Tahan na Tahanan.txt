Isang araw, may ibinalita sa akin si Nanay. Ang sabi niya, "Anak, tayo ay maglilipat-bahay!" Mas malaki, mas maganda, mas magara, mas makulay. Ganyan daw ang bagong tirahang sa amin ay naghihintay.

Wow! Ako ay lubhang nasorpresa at nagalak. Napatalon pa nga ako sa tuwa at pumalakpak. Naisip ko, ito'y isang nakakasabik na kabanata; Para sa akin at sa aming malaking pamilya.

Pero, teka! Bigla naman akong natigilan. Ilang tanong ang pumasok sa aking murang isipan. Madadala kaya namin ang lahat ng kagamitan? Wala kayang importanteng maiiwanan?

Makakasama ba ang lahat ng kapamilya ko? 'Di kaya mahirap puntahan 'yun at masyadong malayo? At paano na kaya ang aking mga kaibigan? 'Di kaya sila maligaw patungo sa bagong tirahan?

May hardin din kaya sa aming lilipatan? Meron din bang nakakaaliw na palaruan? Marami rin kayang lugar na puwedeng pasyalan? Maibibigay ba nito lahat ng aming kailangan?

Sinulyapan ko ang aming bahay, nilibot ang bawat bahagi. Dito ako isinilang, nagkaisip, natuto, lumaki. Dito ko nadama ang saya at pagmamahalan. Dito ko naranasan ang damayan at pagbibigayan.

Ilang bagyo na rin ang kanyang pinagdaanan. Pero ang lahat ng ito ay kanyang nalampasan. Siya ang aming sandigan, takbuhan, kanlungan. Ah, paano ko ba siya magagawang iwanan at kalimutan?

Kinagabihan ay paikut-ikot ako sa aking kama. 'Di ako makatulog, para akong balisa. Magulo ang aking isip, damdamin ay halu-halo. Natatakot, kinakabahan, nalulungkot, nalilito.

Unti-unti ay bumigat ang aking mga mata. Pagod na utak at puso ay gusto nang mamahinga.

Pero, teka! Ano ba itong nakikita ko? Ang aming bahay ay tila nag-anyong-tao!

Kitang-kita ko ang mga patak ng luhang nag-uunahan. Damang-dama ko ang kanyang lubos na kalungkutan. Niyakap ko siya at hinaplos nang marahan. Bulong ko sa kanya, "Tahan na, Tahanan."

Alam ko na kung ano ang dapat gawin. Inaya ko siyang sumama sa akin. Sa malayong lugar kami pupunta. Kung saan hindi kami masusundan at makikita.

Kaya't dala-dala ang ilang gamit ay aming sinimulan Ang paglalakbay kahit di-tiyak ang patutunguhan. Pero 'di pa man kami masyadong nakakalayo, May pangyayaring gumulat sa aming pareho.

Malakas na hangin at malalaking patak ng ulan Ang biglang sumalubong sa aming daanan. Nakakatakot ang tubig na rumaragasa. Kami ay inanod, pati na ang aming pag-asa.

Napapikit na lamang ako sa sobrang pangamba. Hinigpitan ko ang paghawak sa tahanang sinisinta. Pakiramdam ko ay mabilis na umikot ang buong mundo. Pero pagbukas ng aking mata, nasa kama pa rin pala ako!

'Di ko na napigilan ang aking mga luha sa pagtulo. Nilapitan naman ako ni Nanay at masuyong niyakap ako. Ang sabi ni Nanay, "Ssshh. Tahan na, aking Bunso. Normal lang naman na matakot ka sa pagbabago. "Pero huwag kang mag-alala dahil pangako sa iyo, Doon ay magiging mas masaya tayo. Tandaan mo na lagi kong hangad ang pinakamaganda, Para sa ikabubuti ng ating pamilya."

"Hindi mo naman kailangang iwanan o kalimutan, Ang masasayang alaala nitong ating tahanan. Sa halip ay ipunin at baunin mo lahat ito, Bilang mahalagang bahagi ng buhay mo. "Anak, lagi mo rin sanang tatandaan, Ang tunay na kahulugan ng tahanan. Hindi ito isang lugar o pisikal na konsepto; Ito ay nasa kaibuturan ng ating mga puso."

Napangiti ako sa mga salita ni Nanay. Mga gintong aral ito para sa ating buhay. Ang tahanan ay dala-dala natin saan man tayo mapunta; Basta't tunay ang ating pagmamahal sa isa't isa!
