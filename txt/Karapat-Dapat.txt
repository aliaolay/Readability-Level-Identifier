Tumingin sa salamin. Iguhit mo sa loob ng kuwadro ang iyong mukha

Gaano ka kagaling......sumayaw? ...gumuhit?...umawit? ...magbasa ...tumalon ...tumakbo?

Sa buong mundo, walang ibang katulad mo! Kung ika'y may edad na mababa sa 18 taong gulang, dapat mong malamang may mga karapatan ka bilang bata.

Palakihin kang ligtas mula sa pahamak nang matupad mo ang lahat ng iyong mga pangarap- Ito ang pangunahing tungkulin ng iyong pamilya't pamahalaan.

Maging sino ka man, anuman ang iyong wika, kultura't paniniwala, Dapat mong tandaan: bilang bata, ikaw ay may mga angking karapatan.

Karapatan mong lumaking malusog. Karapatan mong makamit ang mahusay na pangangalaga, magkaroon ng malinis na inuming tubig, masustansyang pagkain, malinis at ligtas na kapaligiran, at makabuluhang impormasyon tungkol sa iyong sariling kapakanan.

Saligan ng masaya't masaganang buhay: sapat na pagkain, hustong damit na masusuot, at mapayapang tahanan.

Iguhit ang gusto mong handa sa iyong kaarawan.

Ang kapansanan ay 'di dapat maging dahilan upang ikaw ay mapag-iwanan. Sa espesyal na edukasyon at pangangalaga, tiyak mong may laban ka sa kinabukasan.

May karapatan kang lumaki sa isang masayang tahanan, sa kalinga ng isang mapagmahal na pamilya- kadugo mo man o hindi.

Hello, Anak! Kumusta? Hello, Tatay! Pauwi na po ko galing school, sinundo ako ni Lola at ni bunso.

Dapat kang panatilihing ligtas mula sa pananakit at karahasan. Ang mga taong nag-aalaga sa iyo, hindi ka dapat sinasaktan. 

Iguhit ang larawan ng mga taong nag-aaruga sa iyo.

Ang iyong murang katawan at isipan ay dapat ingatang huwag malulong sa droga at iba pang mapanganib na sangkap. Dapat ka rin ilayo mula sa anumang uri ng pananamantala't karahasan.

Tulungan mo ang mga batang makauwi nang ligtas mula sa kapahamakan.

Karapatan mong magkaroon ng boses at pakinggan ng mga nakatatanda.

Karapatan mong maging masaya at malaya, makipaglaro, makipagkaibigan, at makipag-ugnayan sa iyong mga kapwa-bata.

Mas gaganda ang daigdig kapag dadagdagan mo ng kulay!

Karapatan mong maglaro- at magpahinga.

Ano ang pakiramdam mo sa......sorbetes na ube? ...aklat? ...ulan? ...kulay pula? ...palaka? ...mangga? 

May karapatan kang manuri at tumuklas ng iba't-ibang bagay. May kalayaan kang ipahayag ang sarili sa pamamagitan ng pagtalakay, pagguhit, pagsulat, at iba pang paraan.

Paliparin ang haraya. Lumikha ng sariling bersyon ng larawan sa kaliwa.

Pag-ibahin ang tunay mula sa hindi totoo. Alin ang tunay? Alin ang kathang-isip?

Karapatan mong makakuha ng impormasyong kapaki-pakinabang sa iyo at nakalahad sa paraang madaling maunawaan.

Dahil ikaw ay bata pa na may murang isipan, ang iyong pagkakamali at nagawang krimen ay hindi dapat patawan ng kaparusahang sing-bigat ng sa mga matatanda o mapanganib sa iyong buhay

Karapatan mong magkaroon ng kalayaan at kaligtasan mula sa giyera. At kung ika'y may edad 15 pababa, hindi ka maaaring piliting sumali sa hukbo at lumahok sa digmaan.

Kung pilitin ka ng pagkakataong lisanin ang sariling bayan, karapatan mong humingi ng proteksyon at tulong sa bayan na iyong lilipatan.

Buuin at palaguin ang hardin!

Karapatan mong humingi at mabigyan ng tulong, kung sakaling ikaw ay nasaktan, napabayaan, o napagmalupitan.

Maghandang pumasok. Iguhit ang mga gamit na kakailanganin mo para sa paaralan.

Kahit gaano katayog ang iyong mga pangarap, kayang-kaya mong abutin. Karapatan mong mabigyan ng pagkakataon tungo sa pinakamataas na antas ng edukasyon.

Dapat mong magamit ang iyong edukasyon sa pagpalago ng iyong dunong at mga kakayahan. Dapat ay matulungan ka nitong mamuhay nang tiwasay, na may pagmamahal sa kapaligiran at paggalang sa kapwa.

Bata, bukod-tangi kang nilalang. May angking talino't kakayahang dapat linangin at ingatan. Laging tandaan na ang batas ay kapanig mo- sa oras na maparaya ang pagtrato sa iyo. Nasa iyong mga kamay ang kinabukasan ng bayan. Ikaw ang may kakayahang baguhin ang mundo. Dahil ikaw ang mundo.

Angkin ng lahat ng taong may edad na mas mababa sa 18 taon ang mga karapatang ito. Angkin ng lahat ng kabataan ang mga karapatang ito, sino man sila, saan man sila naninirahan, anuman ang hanapbuhay ng kanilang mga magulang, anuman ang kanilang wika, pananampalataya, babae o lalaki man sila, anuman ang kulturang kanilang pinanggalingan, may kapansanan o wala, mahirap o mayaman. Walang batayan para pagkaitan ng karapatan ang kahit sinong bata. Tungkuling itaguyod ng mga nakakatanda ang lahat ng makabubuti sa iyo. Dapat nilang isaalang-alang ang epekto ng kanilang mga desisyon sa mga bata. May tungkulin ang pamahalaang pangalagaan ang iyong mga karapatan. Dapat nitong tulungan ang iyong pamilya sa pangangalaga ng iyong mga karapatan at sa paglikha ng kapaligirang ligtas, kung saan maaaring yumabong at umunlad ang iyong kakayahan. Tungkulin ng iyong pamilya na tulungan kang matutong magsanay ng iyong mga karapatan. Dapat nilang tiyakin ang pangangalaga ng mga karapatang ito. May karapatan kang mabuhay. May karapatan kang mabigyan ng pangalan, at ito ay dapat opisyal na kilalanin ng pamahalaan. May karapatan kang magkaroon ng nasyonalidad (maging mamamayan ng isang bansa.) Karapatan mong magkaroon ng pagkakakilanlan-mayroong opisyal na tala ng kung sino ka. Di ito maaaring ipagkaila o agawin nino man mula sa iyo. May karapatan kang mabuhay sa piling ng iyong magulang o mga magulang, maliban na lamang kung makakasama ito sa iyo. May karapatan kang mabuhay sa piling ng pamilyang mag-aaruga sa iyo.

Kung sakaling magkaiba ang kinaroroonan mong bansa sa iyong mga magulang, karapatan mong makasama sila at manirahan sa iisang lugar. May karapatan kang maprotektahan mula sa pagdukot. Karapatang mong magpahayag ng sariling opinyon, at dapat itong dinggin at seryosohin ng mga nakatatanda. Karapatan mong tumuklas ng iba'tibang bagay at ibahagi ang iyong mga kaisipan sa ibang tao sa pamamagitan ng pagsasalita, pagguhit, pagsulat, at iba pang mga pamamaraan, maliban na lamang kung ito ay makakasama o makakasakit sa ibang tao. Karapatan mong pumili ng sariling relihiyon at paniniwala. Dapat kang tulungan ng iyong mga magulang na magpasya hinggil sa kaibahan ng tama at mali, at kung ano ang pinakamabuti para sa iyo. May karapatan kang piliin ang iyong mga kaibigan, lumahok o bumuo ng mga grupo, basta't hindi ito ikapapahamak ng ibang tao. May karapatang ka sa pagiging pribado. Karapatan mong makakuha ng impormasyong mahalaga sa iyong kapakanan, mula sa radyo, pahayagan, aklat, at iba pang mapagkukunan ng kaalaman. Dapat tiyakin ng mga nakatatanda na ang kaalamang iyong nakakalap ay hindi mo ikapapahamak. Dapat ka nilang tulungan sa paghahanap ng kaalamang kailangan mo at sa pag-unawa nito. Karapatan mong palakihin ka ng sarili mong magulang (o mga magulang) hangga't maaari. Karapatan mong maging ligtas mula sa pananakit at pagmamaltrato, maging sa katawan o isipan.

Karapatan mong makatanggap ng natatanging kalinga at tulong kung sakaling hindi ka maaaring manirahan sa piling ng iyong mga magulang. May karapatan ka sa pag-aaruga at proteksyon kung ikaw ay ampon o naninirahan sa bahay-ampunan. May karapatan ka sa proteksyon at tulong kung ikaw ay isang refugee (kung ikaw ay napilitang lumikas at mangibang-bayan), at pati na sa mga karapatang kalakip sa Convention na ito. May karapatan ka sa natatanging edukasyon at pangangalaga kung ikaw ay may kapansanan, at sa lahat ng karapatang kalakip ng Convention na ito, upang ikaw ay mabuhay nang ganap. May karapatan ka sa pinakamahusay na pangangalagang pangkalusugan, ligtas na tubig na iinumin, masustansyang pagkain, malinis at matiwasay na kapaligiran, at impormasyong makabubuti sa iyong kapakanan. Kung ikaw ay nasa pangangalaga ng iba o nasa ibang sitwasyong nananahan ka malayo sa iyong tahanan, may karapatan kang ipasuri ang kalagayan ng iyong paninirahan upang matiyak na ito ay patuloy na angkop sa iyo. May karapatan kang humingi ng tulong sa pamahalaan kung ikaw ay mahirap o nangangailangan. May karapatan kang kumain, magkaroon ng damit, ligtas na tirahan, at mapunan ang lahat ng iyong batayang pangangailangan. Hindi ka dapat makaranas ng kakulangang maghahadlang sa iyo sa paggawa ng mga bagay na kaya ng ibang bata. May karapatan kang magkaroon ng mahusay na edukasyon. Dapat kang hikayating abutin ang pinakamataas na antas na iyong makakaya. Ang iyong edukasyon ay dapat makatulong sa paggamit at paglinang ng iyong talino't mga kakayahan. Dapat din itong makatulong sa iyo na mabuhay nang matiwasay, nang may pagmamalasakit sa kapaligiran, at may paggalang sa kapwa-tao. May karapatan kang tumangkilik ng iyong kultura, wika, at relihiyon-o ng ano mang iyong piliin. Ang mga grupong minoridad at katutubo ay nangangailangan ng natatanging proteksyon para sa karapatang ito.

May karapatan kang maglaro at magpahinga. May karapatan kang magkaroon ng proteksyon laban sa mga gawaing maglalagay sa iyo sa kapahamakan, at makapipinsala sa iyong kalusugan at pag-aaral. Kung ikaw ay nagtatrabaho, nararapat kang maging ligtas at bayaran nang wasto. May karapatan kang magkaroon ng proteksyon mula sa bawal na gamot at sa kalakalan ng bawal na gamot. May karapatan kang maging ligtas mula sa pang-aabusong sekswal. Walang sino man ang maaaring dumukot o magbenta sa iyo. May karapatan kang magkaroon ng proteksyon laban sa kahit anong uri ng pananamantala at pang-aabuso. Walang sino man ang maaaring magparusa sa iyo sa isang malupit o mapaminsalang paraan. May karapatan kang magkaroon ng proteksyon at kalayaan mula sa digmaan. Ang kabataang may edad na mas mababa sa 15 taon ay di maaaring piliting maging sundalo o lumahok sa giyera. Dapat kang saklolohan kung ikaw ay nasaktan, napabayaan, o napagmalupitan. May karapatan kang makatanggap ng tulong na legal at makatarungang pagtrato sa ilalim ng sistema ng paglilitis na kumikilala sa iyong mga karapatan. Kung ang mga batas sa iyong bansa ay nagkakaloob ng mas mabisang proteksyon ng iyong mga karapatan kaysa mga artikulong nakapaloob sa Convention na ito, ang mga batas na iyon ang dapat tangkilikin. Karapatan mong alamin ang iyong mga karapatan! Dapat alamin ng mga nakatatanda ang mga karapatang ito at tulungan ka din nilang mabatid ang mga ito. Ipinaliliwanag ng mga artikulong ito kung paano kikilos ang mga pamahalaan at mga organisasyong pandaigdig gaya ng UNICEF upang masiguro ang pangangalaga ng mga bata batay sa kanilang mga karapatan.


