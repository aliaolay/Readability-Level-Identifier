6-10
noong araw, karugtong ang pilipinas ng ibang lupain sa asya. ang luzon, bisaya at mindanaw ay magkakarugtong din. pero dahil sa pagbabago ng daigdig, nagbago rin ang ayos ng mga lupa at dagat. maraming lupa ang lumubog sa dagat. nahiwalay ang pilipinas sa asya. walang bukid at gusali noong araw. puro gubat, parang at bundok ang makikita. marami ring malaki at maliit na hayop. ganito ang paligid ng mga unang tao sa pilipinas. ang mga taong ito ang ating mga ninuno. walang naiwang libro sa kasaysayan ang ating mga ninuno. pero nalalaman natin ang buhay nila dahil sa mga arkeologo at antropologo. ito ang tawag sa mga taong nag-aaral sa naging buhay ng ating mga ninuno. umunlad ang pamumuhay ng ating mga ninuno nang matuklasan nila ang apoy at gamit nito. ginamit nila ito para sa pagluluto. ginamit nila itong ilaw kung madilim. apoy din ang panlaban nila sa lamig at pantaboy sa mababangis na hayop. palipat-lipat ng tirahan ang ating mga ninuno. tumitigil sila sa isang pook kung may makakain. madalas, tumitira lamang sila sa loob ng kuweba. ang iba naman ay natutong magtayo ng bahay sa itaas ng matitibay na punongkahoy. kailangan ng ating mga ninuno ng mga kasangkapan para mabuhay. yari sa bato ang mga kasangkapan na una nilang ginawa. matigas at matibay ang mga ito. ginagamit nila ito sa pagkatay ng hayop at paghuhukay ng mga bungang-ugat. sa pagtagal, dumami ang kasangkapan na ginagawa ng ating mga ninuno. dahil dito, nadagdagan din ang paraan ng kanilang pagkuha ng pagkain. natuto na rin silang gumawa ng bangka na yari sa malaki at matibay na kahoy. kasabay ng paghusay sa paggawa ng mga kasangkapan at pagkakaroon ng tiyak na pagkukunan ng pagkain, patuloy namang dumarami ang mga tao. dahil dito, natuto silang magtanim ng palay, gulay at bungang-ugat. malinis at maayos sa katawan ang ating mga ninuno. kadalasan, ang kanilang damit ay gawa sa pinukpok na balat ng kahoy o pinatuyong balat ng hayop. mahilig din silang magsuot ng mga pulseras, hikaw at kuwintas. ang ating mga ninuno ay marunong ding gumawa ng mga palayok at banga. ginagamit nila ang maliliit na banga para paglagyan ng tubig o lutuan. sa malalaking banga naman nila inilalagay ang katawan ng mga namamatay sa kanila. ang paglilibing sa patay ay patunay ng kanilang paniniwala sa kabilang buhay. isang paraan ng pagpapahayag ng ating mga ninuno ang pagguhit. may sarili silang paraan ng pagsulat. sinusulatan nila ang dingding ng yungib o kaya’y ang kanilang mga kagamitan. halos lahat ng ating mga ninuno ay marunong sumulat at bumasa. paglipas ng mga taon, natuklasan din ng ating mga ninuno ang gamit ng metal. gumawa sila ng mga kasangkapang metal. dahil dito, naging mas mabilis ang pagkuha ng kanilang pagkain. nagkaroon din sila ng ibang gawain. isa sa mahalagang gawain ang paghahabi. nang lumaon, nagsimulang maglakbay sa malayong lugar ang ating mga ninuno. nakipagpalit sila ng mga prutas, alahas, banga, sandata at iba pang mga produkto. nakipagpalit naman ang taga-ibang lugar ng seda, salamin, hiyas at ibang kalakal.