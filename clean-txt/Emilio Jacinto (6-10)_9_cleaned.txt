9
 ipinanganak si emilio jacinto noong panahong maraming pilipino ang tumutuligsa sa paghahari ng mga mananakop na espanyol sa pilipinas. ipinanganak siya sa paco pero sa tundo lumaki. isang kawani ang kanyang amang si mariano jacinto at isang hilot naman ang inang si josefa dizon.   bata pa lamang, huwarang anak na si jacinto. sapagkat mahirap ang buhay noong panahong iyon, natuto siyang magtipid at magtiis. hindi siya nagpapabili hangga’t maaari ng kanyang mga pansariling gamit. hindi rin siya nahihiyang magsuot ng mga lumang damit sapagkat alam niyang walang ipambibili ang kanyang magulang.  kahit mahirap lamang, sinikap pa rin ng mga magulang ni jacinto na mapag-aral siya. kaya sa pag-aaral, ibinuhos ni emilio ang kanyang sipag at talino. nang mamatay ang kanyang ama, tinulungan siya ng kanyang tiyo na makapag-aral sa kolehiyo.   isang estudyante sa unibersidad ng santo tomas si jacinto nang itatag ang katipunan. ang katipunan ay samahan ng mga makabayang pilipino na itinatag ni andres bonifacio. layunin nitong mapalaya ang pilipinas mula sa pananakop ng mga espanyol. dahil sa kanyang pagmamahal sa bayan, tumigil sa pag-aaral si jacinto at sumapi sa katipunan.   bilang isang katipunero, muling ipinakita ni jacinto ang kanyang sipag at talino. pawang mahalagang mga tungkulin ang ibinigay sa kanya sa katipunan. dito rin napatunayan ang kahusayan niya sa pagsulat. ang kanyang mga akda ay naging mahalagang gabay sa pagkilos ng mga katipunero. dahil dito, tinagurian siyang “utak ng katipunan.”’   si jacinto ang naging patnugot ng kalayaan, ang pahayagan ng katipunan. sa kanyang pangangasiwa, ang kalayaan ay naging mabisang instrumento sa pagpapaliwanag ng mga aral at simulain ng samahan. nang dumami ang mga kasapi ng katipunan, nabahala ang mga espanyol, lalo na ang mga prayle. pinaghanap nila ang palimbagan ng kalayaan.  nang matuklasan ng mga espanyol ang katipunan, ibinalita agad ito ni jacinto kay bonifacio. dahil dito, napilitang magtipon-tipon sa pugadlawin ang mga katipunero. sa talakayang pinangunahan nina bonifacio at jacinto sa pugadlawin, ipinasiya ng mga katipunero na simulan na ang himagsikan laban sa mga mananakop na espanyol.  maraming pilipino ang dinakip at ikinulong nang matuklasan ng mga espanyol ang katipunan. kabilang si rizal sa mga pinaghinalaan. papunta noon si rizal sa cuba. pero lihim na umakyat sa barko si jacinto at kinausap si rizal. gusto ni bonifacio na sumama si rizal sa katipunan. pero nabigo si jacinto.   isa ring huwarang kawal ng katipunan si jacinto. sa paglaganap ng rebolusyon sa maraming lugar, nahirang na pinuno ng hukbong mapanghimagsik sa hilaga ng maynila si jacinto. nasugatan siya sa isang labanan sa laguna at nadakip. pero sa pamamagitan ng talino ay naloko niya ang mga espanyol at nakatakas.   noong nagtatago si jacinto sa mga espanyol, nakilala niya si catalina dela cruz. pagkaraan ng isang buwang panunuyo, ikinasal sila sa tradisyon ng katipunan. sa pagtupad ni jacinto sa kanyang tungkulin, si catalina ang naiiwan upang mangalaga sa mga kasapi ng katipunan. mahusay na ginampanan ni catalina ang gawaing ito.   nabihag uli ng mga espanyol si jacinto sa isang labanan sa mahayhay, laguna. madali naman siyang nakalaya sapagkat noon, pansamantalang natigil ang himagsikan dahil sa kasunduan sa biyak-na-bato. ipinagpatuloy ni jacinto ang pakikipaglaban sa laguna nang masira ang kasunduan at magpatuloy ang himagsikan.  bago matapos ang 1898, nagkasakit ng malarya si jacinto habang nasa laguna. nang itatag ni aguinaldo ang republika ng pilipinas sa malolos, isa si jacinto sa inalok ni aguinaldo para maging tagapayo niya sa pamamalakad sa bagong pamahalaan. pero tumanggi si jacinto sa alok dahil sa kanyang karamdaman.   hindi man siya kasama sa pakikipagsagupa sa mga espanyol, ginamit naman ni jacinto ang panulat niya para makatulong sa rebolusyon. sa panahong ito, nasulat niya ang “a la patria,” isang tula tungkol sa pagmamahal sa bayan. sa gulang na 24, namatay si jacinto sa kanilang tahanan sa sta. cruz, laguna dahil sa matagal na niyang karamdaman.