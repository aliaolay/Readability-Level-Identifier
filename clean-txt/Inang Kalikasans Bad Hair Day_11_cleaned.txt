11
 ang problema ni inang kalikasan: puno ng sanga't dahon ang kanyang ulo. dito dumadapo at gumagawa ng pugad ang mga ibon. gustung-gusto man niya ang pagdalaw at pagkanta ng mga ibon, ginugulo ng mga ito ang kanyang buhok. napupuno ng dayami, siit, at ipot ng ibon ang ulo niyang kayganda dati. sinubok niyang bugawin ang mga ibon, ngunit bumabalik lang ang mga ito upang muling gumawa ng pugad sa tuwing matutulog si inang kalikasan.  "ano ang gagawin ko sa buhok kong ito?" tanong ni inang kalikasan kay araw. "natutuwa ako sa mga ibon, pero huwag sana sa aking ulo." "nasubukan mo na bang magsumbrero?" tanong ni araw. "araw naman, mamamatay ang mga dahon ko kung hindi mo sila masisinagan, at hindi madidiligan ng ulan ang aking ulo kung magsusumbrero ako."  "bakit hindi mo turuang maging malinis ang mga ibon habang nakatira sila sa iyong ulo?" "likas na malaya ang mga ibon, araw. hindi naman yata tamang baguhin ko ito nang dahil lang nais ko." "wala na akong maipapayo pa kung gayon. patawarin mo nawa ako, aking reynang walang korona."  "iyon nga!" sabi ni inang kalikasan. "napakahusay mo talaga, o araw na kayliwanag!" "ako?" tugon ni araw habang nagkakamot ng ulo. "korona! isang korona!" nagtatalon sa galak si inang kalikasan. "iyon ang kailangan ko-korona!"  inatasan ni inang kalikasan si hangin, "lumipad ka at maglibot. sabihin mong kailangan ni inang kalikasan ng isang korona. sinuman ang makapaghandog ng pinakamagandang korona ay makakatanggap ng gantimpala."  lumipad si hangin upang ibulong ang mensahe ng kanyang reyna sa lahat ng nilalang sa bawat lupalop. kinabukasan, pagsilip ni inang kalikasan sa kanyang bintana, nakita niya ang mahabang pila ng kanyang mga nasasakupan. bawat isa sa kanila, may dalang korona para sa kanilang reyna  dala ng mga sirena't siyokoy ang isang koronang yari sa koral, tubigdagat, at mga isda. ngunit matigas ito't masakit kung isusuot. ang masama pa, nababasa ng tubig si inang kalikasan, at inaaway ng mga isda ang mga ibon. nagpasalamat si inang kalikasan sa mga mamamayang-dagat, at tinawag ang susunod sa pila.  dala naman ng mga diwata mula sa kanilang hardin ang isang korona ng mga bulaklak. naghabi ang mga kadena ng iba't ibang kulay at kumpol ng mga talulot sa koronang gawa ng mga diwata. inamoy ni inang kalikasan ang halimuyak ng korona. nang isukat niya ito, niyakap ng mga bulaklak ang kanyang buhok at ang mga sanga dito. kaya nga lang, mabilis na nasira ang korona dahil kinuha ng mga ibon ang mga talulot at talahib para ipanggawa ng kanilang mga pugad.  mula naman sa mga nilalang ng gubat ang susunod na korona. gawa ito sa balat ng puno at mga sanga. tumingin sa salamin si inang kalikasan, at nakita niyang kahawig lamang ng korona ang mga sanga sa kanyang ulo.  dala ng mga anghel ang koronang yari sa mga ulap, ngunit parati lang itong nakalutang at hindi lumalapag sa kanyang ulo.  naghandog naman ang mga higante ng koronang gawa sa daumbuhalang mga bato. agad itong tinanggihan ng reyna, ni hindi na niya ito isinukat. masyado itong malaki at mabigat!  mula naman sa ginto at iba pang mamahaling metal ang koronang pinanday ng mga duwende. ngunit masyado itong maliit-sapat lamang upang gawing pulseras ng reyna.  inihandog ng araw ang isang koronang yari sa liwanag at apoy. sa sobrang liwanag nito, nasilaw si inang kalikasan. dala naman ng buwan at mga bituin ang koronang pinilas mula sa kalangitan ng gabi, ngunit hindi naman ito mapansin dahil sing-itim nito ang buhok ng reyna.  huling pumasok sa bulwagan ni inang kalikasan ang isang grupo ng mga bata  "pagbati sa iyo, inang kalikasan!" wika ni maya, ang pinuno ng mga bata. inilabas ni maya mula sa kanyang buslo ang isang bahay-ibon. "pininturahan ko ito ng luntian," sabi ni maya. "alam ko kasing paborito mo ang kulay na iyon.  pinulot ni inang kalikasan si maya, at hinayaan ang batang ipatong ang bahay-ibon sa kanyang ulo. bago pa man mailapag ng reyna si maya, may isang ibon nang pumasok sa bahay.  sumunod ang iba pang mga bata. bawat isa sa kanila, may dalang sariling bahay-ibon, bawat isa'y iba't iba ang kulay at hugis. bawat isa sa kanila, marahang ipinatong ang kanyang bahay-ibon sa ulo ni inang kalikasan, at bawat isa rito ay agad na binahayan ng isa pang ibon.  nang maipatong ng huling bata ang kanyang bahay-ibon sa ulo ni inang kalikasan, tumingin ang reyna sa salamin. pinatingkad ng kanyang korona ang mga sanga't dahon, pinaganda ang kanyang ulo, at pinanatiling malinis ang kanyang buhok; binigyan nito ng maayos na tahanan ang mga ibon.  ngumiti si inang kalikasan. "pinipili ko ang handog ng kabataan bilang aking korona," pahayag ng reyna sa buong mundo. "ngayon, mga bata, ano ang inyong nais?  isang malawak na parang na maaari ninyong takbuhan? isang gubat na hitik sa mga punong aakyatin at mga hayop na kakalaruin? isang lawa, kung saan kayo maaaring lumangoy kasama ang mga isda mula umaga hanggang takipsilim?"  humakbang paharap si maya at sinabing, "lahat ng iyon ay naibigay mo na sa amin, inang kalikasan!" ngumiti si inang kalikasan. humuni ang mga ibon. sumayaw ang reyna at ang mga bata. ngumiti ang lahat, nagsipagtawanan, at sumali sa sayawan. nagpatuloy ang kasiyahan, hanggang dumating na sa wakas ang buwan at mga bituin, at panahon na para mahimbing.