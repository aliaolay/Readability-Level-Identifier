3
 nang magsabog si bathala ng milagro at biyaya, itong dilis lamang yata ang nahuli sa balita. pobreng isda'y laging payat namumutla't mata'y dilat: hindi naman mukhang tamad, mabusog ma'y di lumapad. pero noong unang araw na ang dagat ay mababaw, araw, tala, at buwan daw mula lupa'y abot-kamay. noon itong munting dilis mutyang bunso ng silahis; araw-gabi'y sinisilip ng bantay na tagalangit. at sa tuwa ng liwanag binalutan pa ng pilak kaya't ganda'y kumikislap magdilim man sa magdamag. dahil dagat ay mababaw malaya s'yang magtampisaw habang tala, buwa't araw bantay laban sa halimaw. dambuhala't isdang-hayop sa silahis nama'y takot pagkat araw pag napoot ang dagatan matutuyot. pero sadyang itong inggit pag pumasok na sa dibdib, hahamakin kahit langit masunod lang ang ninais. nangainggit ang balyena, nangagalit ang pugita, kaya't lihim na nagkita sa pugad ng barakuda. pagkat alam na ang ulo'y sa pakana matalino, barakuda ang nangulo sa pagbuo ng 'sang plano. sabi niya, "itong langit dapat nating mapaalis para tayong tagatubig - mas malaya't mas tahimik.” kaya't tulad ng pakana nangagdumi ng dambuhala; umitim ang tubig bigla at nag-amoy na bilasa. itong dagat na mababaw naging parang basurahan at ang pesteng alingasaw parang bomba ng kemikal. sa tindi ng naging baho simoy-bango ay naglaho, usa't ibon ay lumayo at sa bundok nangagtago. saka ngayon itong pating kunwa'y hirap na dumaing: "dagat dapat na lumalim nang sumariwa ang hangin." naawa naman ang araw sa narinig na palahaw kaya't yelo ay tinunaw nang ang tubig ay luminaw. pusod-dagat ay lumalim, mga alon ay dumilim, at ang lihim kung tuklasin ngayo'y dapat na sisirin. pero dagat ay patuloy na lumansa at umamoy; tagalangit ay nagpulong kung lalagi o uurong. ang bituin ay nagsulit ng pantal at mga galis na bunga ng duming-tubig at simoy na di malinis. buwan nama'y nagsiwalat sa tumubong taghiyawat at ang payo pa sa lahat; "iligtas ang mga balat!" dahil dito, napilitang lumikas ang kalangitan, dagling nag-alsa-balutan, lupa't dagat ay iniwan. doon sila nagkamali sa pasiyang dali-dali, huli na nang mapaglimi na pakana ang naghari. ang dagat ay naging pugad ng malaki at malakas, mga hipon at sardinas naging ilag sa marahas. at ang dilis na minutya naging api't sinisila; dating bunsong pinagpala, ngayon siklot ng tadhana. ngayon, itong pobreng dilis katulad ng maliliit, lumalangoy nang palihis sa bungangang mababangis. pero dagat kapag tulog at ang buwa'y nagbibilog, mga dilis at kahinlog nagtitipong salop-salop. kawan-kawang lumulutang mula sa kung saan-saan, para silang nagdiriwang sa saglit na kalayaan. salukin mo't maaamo, pahuhuling buong puso, at para bang sumasamong tirisin na't nahahapo. sa katawang gagatingting ulo't tinik ay alisin o ang buntot ay tanggalin at wala nang makakain. pero kahit buto't balat “sasaiyo sa sangkagat ang alat ng buong dagat at ang luha ng mahirap.