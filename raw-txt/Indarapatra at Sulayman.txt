3-10
Matagal nang walang anak ang mag-asawang Sultan Nabi Bakamarat at Potri Malaylabangsa ng kaharian Komara Mantapoli. Minsan, humiling sila ng anak sa Bathala: Pinapanaog ng Bathala sa lupa ang batang si Indarapatra na noon ay nasa langit. Si Indarapatra ang sanggol na isinilang ni Potri. “Ako si Indarapatra,” sabi ng bata sa mag-asawa. Lumaking may angking galing si Indarapatra. Nakalalakad siya sa ilalim ng dagat at napapaamo niya ang mabangis na hayop sa gubat. Nang mamatay si Sultan Nabi, si Indarapatra ang hinirang na hari ng Komara Mantapoli.


Hindi alam ni Potri na nagkaroon ng anak si Sultan Nari sa kanilang utusang babae.
Sulayman ang pangalan ng batang ito. Matagal na inilihim ng utusan ang pangyayari, pero nang magkasakit siya nang malubha, ipinagtapat niya ang lahat kay Pottri. Sa pagkamatay ng utusan, kinupkop ni Potri si Sulayman, at inaring parang tunay na anak. Di nagtagal, si Sulayman ay kinilalang prinsipe at pinakamahusay na mandirigma sa buong kaharian.
 
Dati’y tahimik ang Komara Mantapoli. Pero nang sumulpot ang dambuhalang si Omaka-an, biglang nagulo ang buong kaharian. Malupit si Omaka-an. Bukod sa kumakain siya ng tao at hayop, naninira din siya ng mga pananim, May anting-anting si Omaka-an kaya hindi siya basta-basta mapatay ng mga nagtangkang lumaban sa kanya.


Dahil dito, agad inutusan ni Indarapatra si Sulayman na pigilin ang pamiminsala ni Omaka-an.
“Ako ang bahala, kapatid kong hari,” sabi ng matapang na si Sulayman. “Kahit may engkanto
si Omaka-an, tinitiyak ko sa iyo na hindi siya makaliligtas sa aking matalim na kampilan.” Kasama ang ilang tauhan, umalis si Sulayman para tuparin ang utos ni Indarapatra.
 
Nang lumipas ang maraming araw at hindi bumabalik si Sulayman sa kaharian, ipinasiya ni Indarapatra na hanapin ang kapatid. Sumakay siya sa kabayong lumilipad. Pagbagtas nitya sa isang gubat, sinalubong siya ng mababangis na hayop. Pero nang iwasiwas niya ang kanyang kamay, naging maamo ang mga ito at tahimik na umalis.
 
Pagdating ni Indarapatra sa dagat, iniwan niya ang kabayo at sumakay siya sa isang malaking binta. Dahil sa rumaragasang hangin at nag-aalimpuyong mga alon, tumaob ang sasakyan niya. Sumisid si Indarapatra sa dagat at naglakad na lamang sa ilalim nito. Tinangka siyang kainin ng malalaking pating, dikya, alimango at pugita. Biglang pinitik ni Indarapatra ang tubig. Sa lakas ng tunog nito’y nabingi ang mga sumasalakay.
 
Ginabi sa bundok si Indarapatra. Sa matinding pagod, nakatulog siya agad. Pagkagising ay nanghuli siya ng baboy-damo. Habang iniihaw ito, napansin niya ang isang matandang nabitag sa talampas. “Salamat sa iyo, binata,” sabi ng matanda at bigla itong naging engkantada. “Ako si Saling Talib,” pagpapakilala nito. “Dati akong alipin ni Omaka-an. Ibinitin niya ako sa talampas nang hindi ko sundin ang isa niyang utos.”


"Napahamak si Sulayman nang lumaban sa dambuhala," patuloy ni Saling. "May anting-anting si Omaka-an. Kapag tinataga nang ubos-lakas ay dumadami ang katawan. Ang dalawang katawan ay nagiging apat at ang apat ay nagging walo. Kaya madali niyang tinalo si Sulayman."
 
“Saan ko matatagpuan si Omaka-an?” tanong ni Indarapatra sa engkantada. Itinuro ng engkantada ang isang kuweba sa likod ng kinaroroonan nilang bundok. “Pag nakaharap mo si Omaka-an,” sabi ng engkantada, “tiyakin mong di mahahati sa taga ang kanyang katawan.” Isang kumikislap na gintong balaraw ang ibinigay ng engkantada kay Indarapatra. “Mahiwaga ang balaraw na ito. Sa sandaling masugatan si Omaka-an, agad siyang mabubulag. Saka mo siya simulang tagain nang marahan.”
 
Pinuntahan ni Indarapatra ang yungib ni Omaka-an. Madilim na madilim at malaking-malaki ang bunganga ng yungib, kaya maaaring magkasya ang limampung kalabaw. “Omaka-an!” umalingawngaw ang tinig ni Indarapatra. “Ngayon na ang katapusan mo! Lumabas ka riyan!” Biglang yumanig ang lupa dahil sa yabag ni Omaka-an. “Talagang masuwerte ako,” dumadagundong ang tinig ng malupit na dambuhala nang lumabas. “May makakain na naman akong tao!”
 
Nang sunggaban ni Omaka-an si Indarapatra, pilit na itinaas ng binata ang mahiwagang balaraw. Ubos-lakas niya itong itinarak sa kamay ni Omaka-an na malakas na napasigaw. ‘Nang mabitiwan ni Omaka-an si Indarapatra, binunot ng binata ang kanyang kampilan at tinaga nang marahan ang bulag na dambuhala.
 
Unti-unting nanghina si Omaka-an hanggang sa tuluyang mabuwal. Di nagtagal ay namatay ito dahil naubusan ng dugo. Nang matiyak ni Indarapatra na patay na ang dambuhala, pinugot niya ang ulo nito.
 
Nagbalik sa kaharian si Indarapatra na dala ang ulo ni Omaka-an. Ibinalita niya sa mga tao ang nangyari kay Sulayman. Dalawang linggong nakaluksa ang buong kaharian. Pero kasabay nito, nagdiwang sila dahil sa kabayanihan nina Indarapatra at Sulayman. Mula noon, nanatiling tahimik ang Komara Mantapoli.