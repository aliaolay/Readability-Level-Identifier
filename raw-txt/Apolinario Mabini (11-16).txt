11-16
Hunyo 12, 1898 noon at parang pista sa Kawit, Cavite. Kababalik ni Emilio Aguinaldo mula sa pagkakatapon sa Hongkong. Nagbalik siyang buo ang layuning muling ipagpatuloy ang nahintong rebolusyon laban sa Espanya. Kaya't nang araw na iyon ay ipinagdiwang ng taumbayan ang Pagpapahayag ng Kalayaan. Nagkaroon ng parada, iwinagayway ang Bandilang Pilipino at tinugtog ang Pambansang Awit sa unang pagkakataon. Nang araw ding iyon dumating si Apolinario Mabini sa Cavite. Ipinasundo siya ni Aguinaldo dahil balak ng huling gawin siyang tagapayo. Noong nasa Hongkong pa si Aguinaldo ay nabasa na niya ang mga sinusulat ni Mabini at hinangaan niya ang talino at galing mag-isip ng paralitikong Batanggenyo. Nang magkaharap ang dalawa, agad tinanong ni Mabini si Aguinaldo tungkol sa mga Amerikano. Alam niyang kinausap si Aguinaldo habang nasa Hongkong at gusto niya ngayong matiyak kung may pangako ang mga Amerikano na tutulong sa Rebolusyong Pilipino. “May nakasulat bang pangako ang mga Amerikano na tutulong lamang sila laban sa mga Espanyol? ” tanong ni Mabini kay Aguinaldo. Hindi agad nakasagot si Aguinaldo. Inisip ni Mabini na wala. Noon din ay napagkuro niyang dapat pagdudahan ang layunin ng Estados Unidos sa pagpapadala ng sundalo dito sa Pilipinas. “Maaaring niloloko lamang nila tayo kung ganoon,” paliwanag ni Mabini. “Maaaring may iba silang layunin bukod sa pakikidigma laban sa Espanya. Hindi natin sila dapat pagtiwalaan.”


Isinilang si Mabini noong Hulyo 23, 1864 sa Talaga, isang baryong malapit sa poblasyon ng bayang Tanawan, Batangas. Isa siya sa walong anak nina Inocencio Leon Mabini at Dionisia Magpantay Maranan. Isang Kabesa de Barangay ang kanyang ama kaya't kahit di nakapag-aral ay iginagalang sa kanilang nayon. May ilang ektaryang lupa silang sinasaka at ito lamang ang kanilang ikinabubuhay. Ito ang dahilan kaya naiiba si Mabini sa maraming bayani at lider ng rebolusyon. Siya mismo ang laging nagsasabi na anak-mahirap siya at nakapagtapos lamang ng pag-aaral dahil sa walang tigil na pagsisikap. Mapapansin kasi na marami sa mga ilustradong propagandista noon ay galing sa mas mariwasang pamilya. Ang kanyang ina ay kailangang maglakad nang malayo dala-dala ang anumang ani ng kanilang lupa para sa poblasyon. Pero galing sa isang pamilyang mahilig sa pag-aaral ang kanyang ina. Ang lolo ni Mabini, si Juan Maranan, ay iginagalang na guro sa Tanawan. May nagsasabi pa na ang loteng tirahan ng mga Maranan ay handog ng mga nag-aambagang magulang ng kanyang mga tinuruan. Agad napansin ng lolo ang talino ni Apolinario. Madalas kasi na ginagawa niyang libangan ang pagtuturo sa mga apo. Sapagkat bata pa si Apolinario ay nakikipanood lamang siya sa pagtuturo ng lolo sa kanyang nakatatandang mga kapatid. Pero kahit saling-pusa lamang ay napuna ni Juan Maranan na mas mabilis matuto si Apolinario kaysa mga kapatid. Dahil dito, iminungkahi ng kanyang lolo na pag-aralin si Apolinario. Tuwang-tuwa si Apolinario. Gayunman, hindi siya agad nakatuntong ng paaralan. Dahil kailangang magtrabaho siya sa bukid, medyo lagpas na siya sa edad nang pumasok sa primarya. Ang kanyang kamusmusan ay nahati sa pag-aaral niya't pagtulong sa bukid. 


Naging guro ni Mabini si Simplicio Avelino sa pag-aaral sa primarya. Noong 1876, nagsimula siya ng edukasyong sekundarya sa ilalim ng pagtuturo ng paring si Valerio Malabanan. Noong 1881, nagpunta siya sa Maynila para ituloy ang kanyang sekundarya sa San Juan de Letran. Pero nahinto ang kanyang pagpasok sa kolehiyo dahil sa walang perang itustos ang kanyang pamilya. Ayaw naman ni Mabini na maghirap pati ang kanyang mga kapatid para lamang siya makapag-aral. Sa gayon, bumalik siya sa probinsiya at nagturo. Sa pagitan ng mga taong 1882 at 1883 ay nagturo siya sa eskuwelahan ni Pari Malabanan na inilipat na noon sa Bawan, Batangas. Sa panahon ding ito namatay ang kanyang ina. Nang makaipon ng pera, muling bumalik si Mabini sa Maynila at nag-aral ng Pilosopiya sa Unibersidad ng Santo Tomas. Gusto sana ng ina niyang maging isa siyang pari pero mas nanaig ang hilig ni Mabini na maging abogado. Natapos niya ang Batsilyer en Artes noong 1887. Muling nahinto siya sa pagkuha ng abogasya dahil sa kakapusan sa pera. Kailangang pumasok siyang pribadong guro ng anak-mayaman para lamang may makain at maibayad sa tirahan. Isang kahanga-hanga kay Mabini ay ang kanyang talinong magsaulo. Mabilis siyang magsaulo at natatandaan ang lahat ng mabasa. Ang tawag sa talinong ito ay photographic memory. Noon ngang nakabilanggo siya, isa sa ginawa niya'y sulatin ang buong librong Florante at Laura ni Balagtas ayon sa kanyang pagkakatanda. Hinangaar din siya ng kapwa estudyante sa lohika. Mahusay siyang magsuri ng problema at bagay-bagay, isang talinong pakikinabangan niya bilang tagapayong pampulitika ni Aguinaldo at bilang “utak” ng pamahalaang Filipino na itinayo sa Malolos.


Noong 1888 ay sinimulan ni Mabini ang kursong abogasya sa Unibersidad ng Santo Tomas. Natapos niya ito noong 1894. Habang nag-aaral, subsob din siya sa trabaho. Namasukan siyang tagasulat ng lagom ng mga kaso sa Audiencia Real - ang mataas na hukuman noon. Noong 1890, naging katulong na klerk siya ni Numeriano Adriano sa Hukumang Unang Dulugan sa Intramuros. Nang magbitiw sa tungkulin si Adriano para magtayo ng sariling upisina ay hindi rin nagtagal sa trabahong iyon si Mabini. Sa halip na ibigay sa kanya ang puwesto ni Adriano ay isang Espanyol ang ipinalit at inalis ang posisyon ni Mabini. Mabilis namang nakakuha ng trabaho sa Tesorerya ang estudyante ng abogasya. Sa panahong ito, pumapasok siya sa Tesorerya tuwing umaga. Pagkatapos, nagtuturo siya sa eskuwelahan ng isang dating kamag-aral sa Letran tuwing hapon. Ipinagpatuloy din niya ang pagsulat ng lagom sa Audiencia Real. Gayon kasigasig si Mabini para lamang matapos ang kanyang kurso. Naging matalik na magkaibigan sina Adriano at Mabini. Sapagkat isang tagapagtaguyod ng Kilusang Propaganda, malaki ang posibilidad na si Adriano ang umakit kay Mabini para tumulong sa kilusan. Magkasama sila. sa binuong Cuerpo de Compromisarios, isang organisasyon na lumilikom ng salaping pantustos sa mga Propagandistang nasa Europa. Si Adriano ang presidente ng Cuerpo at si Mabini naman ang sekretaryo. Nang makatapos ng abogasya si Mabini, agad siyang kinuha ni Adriano sa kanyang pribadong upisinang pang-abogado. Nagkahiwalay lamang ang magkaibigan nang hulihin sila ng mga Espanyol sa suspetsang miyembro ng Katipunan at bitayin si Adriano. 


Hindi nagkita sina Mabini at Rizal bagama't isang tagahanga ng bayaning doktor ang bayaning abogado. Nang itayo ni Rizal ang La Liga Filipina ay hindi nakadalo sa pulong ng pagtatatag si Mabini. Hindi nagtagal at hinuli na ng mga Espanyol si Rizal at ipinatapon sa Dapitan. Kaya't nang mapasapi si Mabini sa Liga ay nitong muling itayo ang Liga para ituloy ang mga panukalang layunin ni Rizal. Sa muling pagtatayong ito nakasama ni Mabini sina Andres Bonifacio, Domingo Franco, at iba pang tagapagtaguyod ng Kilusang Propaganda. Nahalal na kalihim ng lupon ng pamunuan si Mabini. Ipinagpatuloy nila ang paglikom ng salapi para matustusan ang gastos sa paglalathala ng La Solidaridad. Sa panahong ito rin naging matalik na magkakilala sa liham sina Mabini at Marcelo H. del Pilar, ang patnugot ng peryodiko ng Propaganda. Hindi nagtagal, may mga kasapi ng Liga na kumalas sa samahan dahil may paniwala silang walang silbi ang Propaganda. Ito ang pangkat nina Andres Bonifacio. Humiwalay sila sa Liga at itinayo ang Katipunan - isang samahang ang layunin ay ibagsak ang gobyernong Espanyol sa Pilipinas. Ang mga umaasa pa sa mapayapang paghingi ng pagbabago ay nagtayo naman ng Cuerpo de Compromisarios. Si Mabini ang nanatiling kalihim ng Cuerpo hanggang sa sumiklab ang Himagsikang 1896 at hulihin pati ang mga kasapi ng Cuerpo kasama ng ibang pinaghihinalaang kasapi ng Katipunan. Sumiklab ang rebolusyong pinangunahan ng Katipunan noong Agosto 1896. Dinakip si Mabini noong Oktubre 10, 1896. Madali siyang nahuli sapagkat ise na siya noong lumpo at paralisado ang dalawang paa. 


Naging isang lumpo si Mabini noong Enero 1896. Ngunit bago ito ay isang taon nang nagpapagamot si Mabini. Walang makatiyak hanggang ngayon kung ano ang sanhi ng kanyang sakit. Ilang kamag-anak niya ang nagsasabing maaaring bunga ito ng isang aksidente noong bata pa siya. Diumano'y nahulog si Mabini habang tumatawid sa isang ilog at maaaring napinsala sa aksidenteng ito ang kanyang gulugod. May nagsasabi namang maaaring bunga ito ng kanyang sobrang pagtatrabaho. Dahil maysakit, hindi siya napasama sa mga ibinilanggo at binitay na gaya ng kanyang kaibigang si Adriano. Sa halip, ipinadala siya sa Ospital ng San Juan de Dios at nanatili doon hanggang sa mabigyan ng amnestiya. Tulad ni Rizal at ng ibang nahuling miyembro ng Cuerpo, itinatwa ni Mabini ang Katipunan. Sa isang petisyon sa GobernadorHeneral Primo de Rivera, sinabi niyang wala siyang kinalaman sa paghihimagsik bagama't inamin niyang tumulong siya sa La Solidaridad bago nagkasakit. Noong Mayo 17, 1897 ay nagpahayag ng amnestiya si Primo de Rivera sa mga bilanggong pulitikal. Isang paraan ito para akitin ang mga Pilipino na maghinto sa paghihimagsik at sumuko. Dahil sa amnestiya, pinalaya si Mabini noong Hulyo 5, 1897. Pansamantala siyang nagtira sa Malate. Ngunit pagkaraan lamang ng ilang buwan ay nakita niya ang kabuluhan ng Katipunan at ang tumpak na pasiya nina Bonifacio. Naisip niyang talagang gusto ng taumbayan ang himagsikan sapagkat ito lamang ang paraan para mapaalis ang mga Espanyol. Kaya't nang maganap ang Kasunduan sa Biyak-na-Bato at pansamantalang matigil ang digmaan ay tutol na tutol ang kalooban ni Mabini. Agad niyang naisip na kapwa hindi susunod sa kasunduan ang magkabilang panig. Naisip din niyang hindi dapat ihinto ang rebolusyon dahil ito lamang ang paraan para mabago ang kalagayan sa Pilipinas noon. Pero nilagdaan ni Aguinaldo ang kasunduan noong Nobyembre 1897 at umalis patungong Hongkong kasama ang ibang pinunong rebolusyonaryo bilang destiyero.


Naisipan ni Mabini na lumipat sa Los Bafios, Laguna dahil mas mainam ang klima doon para sa kanyang karamdaman. Dito niya higit na napag-aralan ang takbo ng rebolusyon. Nakita niyang marami sa mga pinuno ang hindi sumunod sa utos ni Aguinaldo. Hindi sila sumuko sa kabila ng Kasunduan sa Biyak-na-Bato at nagpatuloy na lumaban sa mga Espanyol. Nakita rin niya na kanya-kanya ang mga rebolusyonaryo kaya't kailangan ang organisasyon. Ito ang nagtulak kay Mabini para sumulat ng mga liham para mga pinunong maghihimagsik sa iba't ibang lugar ng Pilipinas. Sinulat din niya ang El Verdadero Decalogo (Ang Tunay na Sampung Utos) upang maging patnubay na moral at panlipunan ng mga Pilipino. Noong Abril 24, 1898, nagdeklara ng digmaan ang Espanya laban sa Estados Unidos dahil sa pakikialam ng huli sa Kuba na noon ay kolonya din ng Espanya. Kinabukasan, nagdeklara din ng giyera ang Estados Unidos laban sa Espanya. Nang mabalitaan ito ni Mabini ay mabilis niyang naisip ang epekto nito sa Pilipinas. Agad siyang sumulat ng pahayag na hindi magtatagal at darating sa Pilipinas ang mga Amerikano. Hinulaan din niya na kapag natalo ang Espanya sa Estados Unidos ay mabibigyan ng kalayaan ang Kuba pero maaaring ibigay ng Espanya ang Pilipinas sa Estados Unidos bilang bayad pinsala ng digma. Para kay Mabini, ngayon dapat mas organisado ang mga Pilipino para masamantala ang digmaan ng Espanya at Estados Unidos. Dapat magamit ng mga Pilipino ang digmaan para mas magarangtiyahan ang kanilang kalayaan. Nakarating kay Aguinaldo ang mga sinulat ni Mabini. Kaya't nang bumalik siya sa Pilipinas noong Mayo 1898 ay ipinahanap niya ang dakilang lumpo. Nagkakatotoo na noon ang mga hula at haka ni Mabini at kailangan ni Aguinaldo ang kanyang payo sa susunod na mga pangyayari sa pagtatayo ng gobyernong Pilipino. 


Ibinuhos ni Mabini ang kanyang talino at lakas para mabigyan ng patnubay ang Rebolusyong Pilipino. Ito ang dahilan kaya siya tinawag na “Utak ng Rebolusyong Pilipino.” Agad siyang nagpalabas ng mga utos at dekreto na nilagdaan naman ni Aguinaldo tungo sa pagtatayo ng rebolusyonaryong gobyerno. Ang bahay ni Aguinaldo sa Kawit ang naging pansamantalang himpilan ng gobyerno. Dito, mas unang daratnan ang silid ni Mabini kaysa silid ni Aguinaldo. Si Mabini ang tagatanggap ng mga bisita at tagasagot ng iba't ibang problema. Kaharap si Mabini sa lahat ng mga importanteng pag-uusap. Basta't may nabuksang problema, agad na titingin si Aguinaldo kay Mabini na parang ibig sabihin, “Ano ba ang palagay mo sa pinaguusapan? Marami ang nagsasabing tamang-tama ang kumbinasyon ng dalawa. Si Aguinaldo ay bata at mas kilala bilang pinunong militar. Si Mabini ay may edad, abogado, at higit na mapagtitiwalaan sa pag-iisip ng mga problema at gawaing pampulitika. Nang lumipat ang rebolusyonaryong gobyerno sa Malolos ay patuloy na naglingkod si Mabini bilang tagapayo at punong ministro ni Aguinaldo. Isa siya sa-nagplano ng Konstitusyon at kongreso sa Malolos na siyang nagtatag sa tinatawag natin ngayong Unang Republikang Pilipino. Ipinagkatiwala din sa kanya ni Aguinaldo ang pagiging kalihim ng Kagawaran ng Suliraning Panlabas kaya't siya rin ang nagbalak ng mga unang hakbang para kilalanin ng ibang bansa ang kasarinlan ng Pilipinas. Ganito kalaki ang responsabilidad ni Mabini kaya tinawag siyang Kamara Negra ng ibang naiinggit sa kanya. Ang ibig sabihin, siya ang nag-iisang gabinete at hindi ang iba't ibang pinunong kasapi sa kamara ni Aguinaldo.  


Tulad ng dapat asahan, maraming naiinggit at masama ang loob kay Mabini. Ilan dito ang mga Kabitenyong dating tagapayo ni Aguinaldo at ang mga ilustradong mababa ang pagtingin sa kanya. Kahit ang kanyang pagiging lumpo ay ginagamit para maliitin siya. Noong Mayo 4, 1899 ay nagbitiw siya bilang punong ministro. Pero noong Agosto 23, 1899 inihalal si Mabini ng Kongreso ng Republika bilang Punong Hukom ng Korte Suprema. Isang ilustradong taga-Cavite ang sumulat ng puna sa pahayagang La Independencia at sinabing hindi dapat maging punong hukom ang isang lumpo. Sumagot si Mabini at ang ganting-tanong niya'y “Kailangan ba sa tungkulin ng Punong Hukom sa Korte Suprema ang matagalang paglalakad? ” Mas dininig ni Aguinaldo ang payo nina Pedro Paterno at Ambrosio Rianzares Bautista. Hindi pinirmahan ni Aguinaldo ang rekomendasyon ng Kongreso na gawin si Mabini na punong hukom. Masakit kay Mabini ang nasabing pangyayari. Nasabi na lamang niyang talagang lalabanan siya ng mga iyon dahil “hindi nila ako masikmura.” Takot sila sa tatag ng kalooban at katwiran ni Mabini. “Panahon na iyon ng Digmaang Pilipino-Amerikano at ayaw ng maraming pinunong ilustrado ang matigas na paninindigan ni Mabini laban sa mga Amerikano. Ang iba nga sa kanila'y gustong sumuko na ang Republika at itigil na ang digmaan. Para kay Mabini, isang malaking pagtataksil ang gayon sa taumbayan. Bago pa ito, noong binubuo ang Konstitusyon sa Malolos, ay lumitaw ang maraming kalaban ni Mabini. Hangga't maaari, ayaw nila ang mga panukala ni Mabini na makakasalungat ng kanilang sariling interes. Ito ang dahilan kaya nagbitiw si Mabini sa pagiging punong ministro. Pumalit sa kanya si Paterno at lalong nanaig ang saloobing gumawa ng mapayapang pakikipag-unawaan ang Republika sa mga Amerikano.


Bago nagbitiw sa tungkulin si Mabini ay nagsisimula nang manalo ang mga Amerikano at lalong humihina ang loob ng mga pinunong Pilipino na ayaw ng digmaan. Noong Marso 31, 1899 ay nasakop na ng mga Amerikano ang Malolos at lumipat ang kapitolyo ng Republika sa San Isidro, Nueva Ecija. Mula dito'y nagpalipat-lipat ng himpilan si Aguinaldo para maiwasan ang tuluyang pagbagsak ng Republika. Lumakas ang loob ng mga tinatawag na autonomista. Sila ang mga pinunong tulad ni Paterno na pumapayag isuko ang Republika basta't gagarantiyahan ng Estados Unidos ang kalayaan ng Pilipinas. Laging ganito ang payo nila kay Aguinaldo habang patuloy na nakikipagugnayan sila sa mga Amerikano. Bukod kay Mabini, isang kalaban ng mga awtonomista ay si Heneral Antonio Luna. Galit si Luna sa kanilang takbo ng isip at may pagkakataong halos ipahuli niya sa salang pagtataksil sa rebolusyon sina Paterno at Felipe Buencamino. May nagsasabi ngang maaaring isang sanhi ito ng misteryosong pagpatay kay Luna sa Cabanatuan noong Hunyo 5, 1899. Nasa Balungaw, Pangasinan noon si Mabini nang mabalitaan ang pagpaslang kay Luna. Labis siyang nalungkot sa balita pero wala na siyang magawa dahil mas gusto na niya noong lumayo sa pulitika at huwag makialam sa mga gusot sa gabinete ni Aguinaldo. Nagpalipat-lipat siya ng tirahan hanggang sa dumating sa Rosales at magtira roon hanggang Nobyembre 1899. Ngunit dumarating pa rin sa kanya ang ana ng payo ni Aguinaldo. Noong Oktubre 1899, nagbalak ng isang komisyon para humarap kay Heneral Otis at pag-usapan ang kapayapaan. Nanghingi ng payo si Aguinaldo kay Mabini. Matigas pa rin ang payong isinulat ni Mabini na dapat munang kilalanin si Aguinaldo bilang presidente ng Republika bago makipag-usap sa mga Amerikano.


Pagkamatay ni Heneral Luna, lalong nagulo ang hukbong Pilipino. Hindi na ito makaharap sa malawakang kampanyang militar ng mga Amerikano. Noong Nobyembre 12, 1899, nilansag ni Aguinaldo ang hukbong regular at ipinagpatuloy ang pakikibaka sa paraang gerilya. Samantala, napilitang lumikas mulang Rosales si Mabini. Kung saan-saang lugar siya nasuot para makaiwas sa humahabol na mga Amerikano. Pero naging malaking sagabal sa pagtakas ang kanyang karamdaman. Kailangang isakay siya sa duyan o kaya'y kareta o kariton sa pagtawid ng mga bundok, gubat at parang. Ayon sa isang kuwento, minsan ay muntik na siyang madakip ng isang pangkat ng mga sundalong Amerikano. Itinanong ng mga sundalo kung sino siya. Biglang isang matandang babae ang lumapit at umiiyak na nagsabing, “Anak ko siyang maysakit. Kailangang dalhin namin siya sa doktor.” Naniwala ang mga sundalo sa iyak ng babae kaya't hinayaan silang magpatuloy sa paglalakbay. Noong Disyembre 10, 1899 nasabat ng isang tropang Amerikano ang tumatakas na si Mabini sa bayan ng Kuyapo, Nueva Ecija. Agad siyang nakilala ng mga sundalo at hinuli. Dinala siya sa isang kulungan sa Intramuros. Maganda ang ginawang trato sa kanya sa bilangguan. Pinabayaan ng mga Amerikanong dalawin siya ng mga kaibigan at kamag-anak at dalhan ng pagkain at babasahin. May mga reporter pang Amerikano na uminterbyu sa kanya. Pero hindi siya malamuyot na manumpa sa bandila ng Estados Unidos. Patuloy niyang inatake ang patakaran ng Estados Unidos sa Pilipinas at marami siyang nasulat na artikulong laban sa Amerikano habang nasa kulungan. 


Dahil sa matigas na paninindigan ni Mabini, kinilala siya ng mga Amerikano at Pilipino bilang natitirang simbolo ng paglaban sa mga dayuhan. Para sa marami, sila ni Aguinaldo na noo'y di pa nahuhuli, ang lider ng rebolusyon. Noong Hunyo 21, 1900, nagbigay ng amnestiya ang mga Amerikano para sa mga bilanggong pulitikal. Pero hindi nakasama si Mabini sa mga pinalayang bilanggo. Ang totoo, sa panahong ito ay nagalit pa sa kanya si Heneral Otis dahil sa mga atake niya laban sa Estados Unidos. Nireport ni Otis sa United States War Department ang gawain ni Mabini at sumagot ang nasabing ahensiyang pandigma na ililipat nila ng piitan si Mabini kapag hindi nagbago ng himig sa pagsusulat. Walang nagawa si Mabini kundi pansamantalang tumahimik: Nilapitan naman siya nina Paterno para sumama sa kanila. Si Paterno noon ang lider ng mga ilustrado at dating opisyal ng Republika sa Malolos na nakikisama sa mga Amerikano. Inalok nila si Mabini na sumama kahit paano sa mga “pista” na ginagawa ng mga Pilipinong maka-Amerikano para ipakita ang kanilang pakikiisa sa mga dayuhan. Matigas na tumanggi si Mabini. Pinuna pa niya ang programa nina Paterno na sabi niya'y hindi napapanahon sapagkat patuloy pang nakikibaka ang mga rebolusyonaryo sa bundok. Nang palitan ni Heneral Arthur MacArthur si Otis ay agad inalok ng amnestiya si Mabini kung makikiisa sa mga Amerikano. Tulad ng dati, tumanggi si Mabini. Gayunman, noong Oktubre 3, 1900 ay napilitan ang awtoridad na payagang makalabas ng piitan si Mabini. Pinili ni Mabini na tumira sa isang bahay sa Nagtahan. Ang bahay na ito ang tinatawag ngayong Dambanang Mabini (Mabini Shrine).


Noong Enero 15, 1901, isinakay si Mabini sa barkong Rosencrans patungong Guam. Kasama niya ang kapatid na si Prudencio at ibang bilanggong ipinatapon sa Guam. Sa Guam, ikinulong sila kasama ng mga may sakit na ketong. Sabi ni Mabini sa mga kapwa bilanggo, “Para pala tayong may sakit na ketong. Inilayo tayo sa iba dahil baka tayo makahawa sa-ating mga paniwala,” Habang naroon ay muli siyang nagsulat at doon niya natapos ang La Revolucion Filipina (Ang Rebolusyong Pilipino) na isang pagsusuri sa simula at kasaysayan ng Rebolusyong Pilipino. Noong Hulyo 4, 1902 ay ipinahayag ni Presidente Roosevelt na tapos na ang “insureksiyon” sa Pilipinas at muling nagbigay ng amnestiya. Marami sa kasama ni Mabini ang sumumpa sa bandila ng Estados Unidos kaya't nakabalik sa Pilipinas. Pero hindi sumumpa sina Mabini at Heneral Artemio Ricarte. Nahuli na noon si Aguinaldo at sumulat kay Mabini na medyo palambutin ang paninindigan. Hindi sinagot ni Mabini si Aguinaldo pero hindi pa rin siya nanumpa. Sa kabilang dako, maraming naglalakad para sa kalayaan ni Mabini. May opisyal pa sa Estados Unidos na sumulat mismo kay Presidente Roosevelt para pauwiin na siya sa Pilipinas. Sa huli, pumayag din ang Presidente ngunit sa kondisyong bago bumaba sa Pilipinas ay kailangang sumumpa si Mabini sa bandila ng Estados Unidos. Noong Pebrero 26, 1903, dumating sa Maynila si Mabini sakay ng barkong Tomas. Agad siyang inalok ng trabahong Registrar of Deeds sa itinatayong gobyernong sibil ng mga Amerikano. Pero tumanggi si Mabini. Nanatili siya sa Nagtahan hanggang sa dapuan ng kolera at mamatay noong Mayo 13, 1903. Pinuri ng lahat ang kanyang kabayanihan. Nagtulong-tulong ang kanyang mga kaibigan para bigyan siya ng isang libing na marangal at karapat-dapat sa isang dakilang “Utak ng Rebolusyon.”