6-10
"Kailangang sakupin ang mga Igorot. Malaking kayamanan ang kanilang ginto!" Nasabik ang mga Espanyol nang malaman nila na sa lupain ng mga Igorot sa hilagang Luson ay may mga minahang bantog sa kayamanan. Lalong tumindi ang pananabik nila nang mag-uwi si Salcedo ng 50 libra ng ginto mula roon matapos ang may tatlong buwang paglalakbay.


Totoong mayaman sa ginto ang lugar na gustong masakop ng mga Espanyol. Bukod sa pagmimina, sinasala pa ng mga Igorot ang buhangin sa tabing-ilog at ang makuha ritong ginto ay ipinapalit nila ng bigas at iba pang gamit sa mga taga-kapatagang dumarayo roon. Dahil dito, napabantog sa buong kapuluan ang yaman ng mga Igorot sa ginto.


Iba't ibang paraan ang ginamit ng mga Espanyol upang sakupin ang minahan ng mga Igorot. Sapilitan silang nangalap ng mga Pilipino mula sa ibang lalawigan para gawing kawal. Mga taga-gitnang Luson ang pinalusob nila sa mga Igorot. Ginawa nila ang taktikang ito upang pag-awayin ang mga Pilipino, manatili silang di-nagkakaisa, at magpatuloy ang paghahari ng Espanya sa bansa.


"Magbabayad ang mga taga-kapatagan!" Sumumpa ang mga Igorot na gaganti sila sa sinumang nakikipagtulungan sa mga Espanyol. Nilusob nila ang mga nayong sakop ng mga dayuhan. Dinukot nila ang mayayamang katutubo upang ipatubos sa mga Espanyol o pagtrabahuhin sa minahan. Maraming taga-kapatagan ang natakot magpabinyag. Ang iba' y namundok pa at sumama sa mga Igorot.


Ginamit din ng mga Espanyol ang mga misyonero upang payapain ang mga di-binyagang Igorot. Umakyat sa bundok ang isang pari upang kausapin ang tribu at himukin silang magpabinyag. Pinana sa likod ang pari saka itinali sa puno. Para itong pagsasabi ng mga Igorot na, “Di namin kailangan ang bagong relihiyon at lalong di kami pasasakop sa dayuhan!”


Nang walang mangyari sa ginagawa ng mga misyonero sa mga Igorot, hinimok ng mga Espanyol ang mayayamang Pilipino na salakayin ang mga tagabundok at gawin silang alipin. Ang mahuling tagabundok ay pinarurusahan. Ang iba ay ikinakadena at ipinatatapon sa malayo o ginagawang tagagaod sa mga barkong pandigma. Ngunit hindi pa rin sumuko ang mga Igorot.


Kahit maraming bayan na sa hilagang Luson ang nasa ilalim ng mga mananakop na Espanyol, patuloy na tinutulan ng mga Igorot ang pananakop. Sa mga nayong nasa ilalim ng mga Espanyol, ang mga kolektor ng buwis na pumupunta roon ay nagsasama ng maraming sandatahang kawal sa takot na baka biglang sumalakay ang mga Igorot habang naroroon sila.


Nang mga sumunod na taon, naging madalas ang pananambang ng mga tagabundok sa mga katutubo at dayuhang gumagawi roon. Nakontrol nila ang mga daanang malapit sa bundok. Sa Narvacan, isang prayleng may dalang gintong kalis 'ang sinalakay ng mga Tinguian. Namutla sa takot ang prayle at tumakas. Lalong natakot ang mga Espanyol mula noon.


Nang lumaon, inilihim na rin ng mga misyonero ang tungkol sa minahan ng mga Igorot.
Ayaw nilang mangyari sa mga Igorot ang naganap sa mga minahan sa Sentral Amerika.
Maraming tagaroon ang naghirap at namatay dahll sa kasakiman ng mga Espanyol sa ginto.
Nalaman ng isang pinunong Espanyol ang paglilihim ng mga misyonero kaya hinimok silang makipagtulungan.


Tiniyak ng opisyal ng gobyerno na di mangyayari sa mga Igorot ang naganap sa Sentral Amerika kaya pumayag ang mga misyonero na muling tumulong. Nagpadala sila ng petisyon sa Hari ng Espanya at humingi ng dagdag na salaping panustos sa mga kawal na lulusob sa hilagang Luson. Pinangakuan din nila ng malaking tubo ang mayayamang Espanyol na tutustos sa ekspedisyon.


Noong 1618, iniutos ng Hari ang paglusob sa mga Igorot at pagsakop sa kanilang minahan. Kasama ang libo-libong kawal, nagtayo ng kampo sa Duplas si Kapitan de Aldana. Ipinatawag niya ang mga pinuno ng mga tribu at binigyan ng pagkakataong sumuko ang mga ito. Ngunit matatag ang sagot ng mga Igorot: "Kayo ang magbayad ng buwis sa amin!"


May sariling taktika ang mga Igorot. Di nila nilulusob ang kampo ng mga Espanyol kapag marami pang armas at pagkain doon. Pinalilipas nila ang tag-ulan at naghihintay hanggang sa maubos ang armas at pagkain ng mga kawal at mainis sa pagkainip. Sa ganitong taktika, nabigo ang mga Espanyol na sakupin ang mga Igorot.


Wasak na ang mga minahan ng mga Igorot nang marating ito ng mga kawal at misyonero. Ilang buwan na ang lumipas ngunit di pa rin sila makakuha ng maraming ginto tulad ng inaasahan. Lumalaki ang gastos at mukhang bigo ang proyekto. Noong Mayo 1624, iniulat ni Don Quirante na hindi sapat ang kakayahan ng mga Espanyol para sakupin ang lupain at minahan ng mga Igorot.