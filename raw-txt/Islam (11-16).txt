11-16
Alam ba ninyong mahigit sa dalawa at kalahating milyong Pilipino ay Muslim? Karamihan sa kanila ay nasa Mindanaw, Sulu at Palawan. Mayroon ding mga 10 libong Muslim na naninirahan sa Kamaynilaan at iba pang bahagi ng Bisaya at Luzon.


Bagaman mula sa iba’t ibang pangkating-pangwika, ang mga Muslim ay may nagkakaisang pamayanan dahil sa Islam. Ang Islam ay hindi lamang isang relihiyon. Ito ay isang sistema ng pamumuhay na sumasaklaw maging sa pulitika, kultura, at lipunan. Muslim ang karamihan sa mga Maranaw, Magindanaw, Taostig, Samal, Yakan, Jama Mapun at Badjao. Humigit kumulang sa 800 libo, ang mga Magindanaw ang pinakamalaking pangkat ng mga Muslim sa bansa.


Mahaba ang kasaysayan ng Islam sa bansa. Katunayan, nauna pa itong lumaganap at dumating sa Kristiyanismo. Ang Islam ay mabilis na pinalaganap ng mga mangangalakal at misyonerong Arabé na sa simula ay nagawi sa bansa para lamang makipagkalakalan. Sinasabing kung hindi raw dumating ang mga mananakop na Espanyol na nais ding magpalaganap ng bagong relihiyon, marahil ay naging Muslim ang buong bansa.


May magiting na kasaysayan ang mga Pilipinong Muslim. Hindi sila napasuko ng mga dayuhan sa buong panahon ng pananakop. Buong giting nilang ipinagtanggol ang kalayaan, mula sa mga Espanyol at Amerikano.


Noong panahon ng paghahari ng dinastiyang T'ang sa Tsina (618-907), maraming mangangalakal na Muslim mula sa Arabia ang dumayo rito. Namayani ang mga Muslim sa Canton, Tsina at dahil dito, kinainggitan sila ng mga katutubo at iba pang mangangalakal. Nang lusubin ni Huang Ch’ao ang Canton noong 878, pinagpapatay ng mga rebeldeng kasama niya ang mga dayuhang mangangalakal. Maraming Muslim ang nasawi rito.


Bunga ng pangyayaring ito, napilitang humanap ng panibagong daungan na mapagnenegosyohan ang mga Muslim. Lumipat sila sa Malaysia at ilang taon lamang, dumayo rin ang mga Muslim sa Borneo. llang taon pa, narating din nila ang Sulu.
Sa panahon ng pahahari ng dinastiyang Sung (960-1278), muling pinabalik sa Tsina ang mga mangangalakal na Muslim. Sinasabing sa panahong ito, ang rutang ginamit ng mga Muslim pabalik sa Tsina ay yaon nang mula Borneo, Sulu, Palawan, Luzon hanggang sa marating ang Timog Tsina. Noong 977, isang embahada mula sa Borneo ang nakarating sa Tsina sa pamamagitan ng daang ito. Noong 982, isang barkong puno ng kalakal mula sa May-i (Mindoro) sa Pilipinas ang dumaong sa Canton. Nang panahong ito, marami nang mangangalakal na Muslim ang dumadayo sa Sulu. Maaaring dito nagsimula ang paglaganap ng Islam sa Pilipinas.


Dahil sa kakulangan ng mga dokumentong magagamit, mahirap tuntunin ang kasaysayan ng paglaganap ng Islam sa Pilipinas. Madalas na gamitin sa ganitong pag-aaral ang mga tarsila o kasaysayan ng mga mag-anak na Muslim. Ngunit kailangang maging maingat sa paggamit nito dahil kadalasan, pinagsasama ng tarsila ang mga mito at katotohanan.


Ayon sa tradisyon, mga bato pa ang sinasamba ng mga tao sa Maimbung, Sulu nang dumating si Tuan Masha’ika. Sinasabi na si Tuan Masha’ika ay isang Muslim dahil sa pangalan ng kanyang mga anak at apo gaya ng Hakim at Ayesha. Bukod dito, ang masha’ika ay mula sa salitang masyayikh ng mga Arabé na ang kahulugang ay “pinunong panrelihiyon’’ o “iginagalang na guro.’’ Sinasabing napangasawa ni Tuan Masha’ika ang isa sa mga anak ni Raha Sipad (0 Siripada). Ayon sa mga mananalaysay, ang pagdating daw ni Tuan Masha’ika sa Sulu ay “nangangahulugan ng bagong naghaharing pamilya sa pook na iyon.


Ngunit hindi ito nangangahulugang pinalaganap na ni Tuan Masha’ika ang Islam sa Sulu. Walang malinaw na patibay na nangaral nga siya sa mga tagaroon. Hindi rin matiyak kung iniwan ng tagaroon ang kinagisnang pagsamba sa bato at naniniwala sa isang bagong relihiyon. Maaaring ang tinutukoy lamang ng pangyayaring ito ay ang pagkakaroon ng isang mag-anak na Muslim sa Maimbung nang panahong iyon, kundi man ang pagkakaroon ng isang pamayanang Muslim.
 
Ayon sa mga tarsila, dumating si Karim-ul-Makdum sa Buansa pagkaraan ng maraming taon. Nakasakay raw siya sa barko na kung tawagin ay sarip. Lumunsad siya sa pamayanang sakop ng mga mag-aanak na Tagahima, mga katutubong maharlika.


Hindi sinasabi sa mga.tarsila na si Karim-ul-Makdum ang siyang nagpalaganap ng Islam sa Sulu. Binabanggit lamang na maraming katutubo ang sumunod sa kanya at nakinig sa kanyang mga aral. Maaaring ibig sabihin nito’y marami nang mga Muslim sa Sulu nang dumating si Karim-ul-Makdum. Maaaring ginawa niya ang pagkaisahin ang mga ito, patatagin
ang kanilang paniniwala at palaganapin pa ang Islam sa ibang bahagi ng Sulu.


Di naglaon, nakilala rin siya bilang “Tuan Sharif Aulia.” Sa Malaysia, ang ‘‘aulia’’ ay isang misyonero at guro, at maaaring si Karim-ul-Makdum ay isa rin ngang aulia.


Maraming kuwento tungkol sa kanya ang naging popular sa Sulu. Kumalat ang kuwento tungkol sa kanyang kagila-gilala na paglakad sa ibabaw ng tubig. Marami ang di makapaniwala na nakalilipad siyang parang ibon ngunit higit na marami ang sumusumpa na kitang-kita nila si Karim-ul-Makdum nang bigla itong tumaas sa kalawakan. Dahil daw sa kanyang kagila-gilalas na kapangyarihan, marami siyang nailigtas mula sa pagkalunod. Ipinalalagay na siya ay isa ring sufi o may kaalaman sa “mahika.”


Ayon sa tradisyon, nagtayo ng moske sa Buansa si Karim-ul-Makdum. Nagtulong-tulong ang mga katutubo sa Sulu para itayo ang kanilang bahay-sambahan.


Matapos itayo ang moske sa Buansa, nangaral naman si Karim-ul-Makdum sa Tawi-tawi. Nagtayo rin siya ng moske sa Tubig Indangan na hanggang sa kasalukuyan ay buo pa rin at dinadayo ng mga Muslim sa Sulu. Sinasabing sa Tandu Banak, Tawi-tawi namatay at inilibing si Karim. May isang libingan don na matagal nang panahong iginagalang at inaalagaan ng mga Muslim dahil sinasabing doon nakalibing si Karim-ul-Makdum.


Ipinalalagay ng mga mananalaysay na dumating si Karim-ul-Makdum sa Sulu sa pagitan ng 1350 at 1380. Maraming iskolar ang nagsasabing may mga anak siyang misyonero na naglakbay at nangaral sa Java. Katunayan, sinasabi ng mga mananalaysay na si Makdum Ishag na dumating sa Java noong 1397 ay anak ni Karim-ul-Makdum.


Sa anu’t anuman, ang pagdating ni Karim-ul-Makdum sa Sulu ay nagpapatunay na maraming Arabéng mangangalakal na nagtungo sa timog-silangang Asya noong ika-14 na dantaon upang palaganapin ang Islam. Matibay ang paniniwala ng maraming iskolar na ang mga Muslim na nagtungo rito noong mga panahong jyon ay mga Arabé at kung hindi man ay may dugong Arabé.


Sampung taon pagkaraang dumating sa Sulu si Karim-ul-Makdum, lumunsad naman sa Buansa ang pangkat ni Raha Baguinda ayon sa mga tarsila. Sinasabing taga-Menangkabaw, Sumatra si Baguinda at bago dumating ng Buansa ay galing na sa Zamboanga at Basilan. Ayon sa kuwento, napagkamalang kaaway ng mga taga-Buansa ang pangkat ni Baguinda. Naglaban sa dagat ang dalawang pangkat. Nang malaman ng mga pinuno ng Buansa na si Baguinda ay isang Muslim, agad nilang pinatigil ang labanan. Humingi ng paumanhin ang mga taga-Buansa at tinulungang makadaong sa kanilang pook ang mga dayuhan.


Tinanggap si Baguinda ng mga maharlika sa Buansa. Ilang taon matapos niyang mapangasawa ang isang prinsesang tagaroon, si Baguinda ay naging raha o pinuno ng Buansa. Sinasabing ilan sa mga pinuno ng Buansa nodong panahong iyon ay mga apo ni Tuan Masha’ika. Ibig sabihin, 50 taon na ang nakararaan buhat nang dumating doon si Tuan Masha’ika.


Hindi nakalagay sa mga tarsila kung ano ang tunay na pangalan ni Raha Baguinda. Sa Sumatra, prinsipé ang kahulugan ng salitang ‘‘baguinda.” Ngunit maaari ring hindi siya katutubo ng Sumatra. Maaaring dayuhan din siya sa pook na iyon.


Nang maging pinuno si Baguinda ng Buansa, lalong tumatag at lumaganap ang Islam sa Sulu. Dahil sa kanyang pagiging raha, lalong napabilis ang pagtuturo ng Islam sa mga katutubo.


Ayon sa mga tarsila, si Abu Bakr ang nagdala ng Islam sa Sulu. Sinasabing nasa Basilan siya nang anyayahan ng mga taga-Buansa para mamuno sa kanilang lugar. Patay na noon si Raha Baguinda at naging asawa niya ang biyuda nito. Ayon sa isang tarsila buhay pa si Raha Baguinda nang dumating sa Buansa si Abu Bakr. Ang napangasawa raw nito ay anak ni Raha Baguinda. Pagkaraan ng ilang taon, hinirang siya ng mga taga-Buansa bilang unang sultan.


Ipinalalagay na nang maging sultan si Abu Bakr, Muslim na ang mga taga-Buansa o ang mga pinuno rito kaya pumayag silang pailalim sa kapangyarihan ng sultan. Kung gayon hindi Islam bilang relihiyon lamang ang dinala ni Abu Bakr sa Sulu kundi Islam bilang relihiyon ng pamahalaan kasama ang mga institusyong panlipunan at pampulitika ng sultanato.


Sinasabing tumigil siya sa Buansa sa loob ng 30 taon at maraming naging anak. Upang patatagin ang pagtuturo ng Islam, nagpatayo siya ng mga madrasah o paaralang magtuturo ng Koran, ang bibliya ng mga Muslim. Nagpatayo rin siya ng maraming moske.


Nagkakaisa ang mga tarsila na Sharif ul-Hasmin ang tawag kay Abu Bakr bilang sultan. Ayon sa tradisyon, siya ay isang Arabé. Pinatutunayan ng pagiging sultan ni Abu Bakr na sa Buansa unang tumibay ang Islam na di naglao’y lumaganap din sa ibang pulo ng Magindanaw, Bisaya at maging sa Luzon.


Noong panahong iyon, ang mga Buranon o yaong nakatira sa bundok ay hindi pa binyagan. Nais ng mga taga-Buansa na lusubin ang mga Buranon at gawin silang Muslim. Ngunit pinigil ni Abu Bakr ang balak. Sa halip, iniutos niya sa mga taga-Buansa na maghabi ng damit at magluto ng mga tinapay.


Umakyat sa bundok ang pangkat ni Abu Bakr ngunit tumanggi ang pinuno ng mga Buranon na tanggapin ang mga Muslim. Nagtungo si Abu Bakr sa bahay ng mga Buranon. Pinagbibigyan niya itd! ng tinapay at damit para ipakitang wala silang masamang hangarin. Kakainin na sana ng mga bata ang tinapay ngunit pinigil sila ng kanilang mga magulang at itinapon sa mga aso ang tinapay. Hindi-nalason ang mga aso. Dahil dito, nagsimulang magtiwala ang mga Buranon sa mga Muslim. Dinalaw pa ng mga bata ang kampo nina Abu Bakr, at nakipaglaro sa kanila ang mga kawal na Muslim.


Pumayag rin ang pinuno ng mga Buranon na matulog sa bahay niya si Abu Bakr. Nang gabing iyon, nanaginip ang pinuno na siya ay nakatira sa isang malaking bahay na maraming palamuti. Ayon kay Abu Bakr, ang malaking bahay sa panaginip ay pinuno ng Islam at ang mga palamuti ay biyayang matatamo nila kung sila’y magiging Muslim.


Di naglaon, pumayag ang pinuno ng mga Buranon na pabinyag sa Islam. Sumunod sa kanya ang kanyang nasasakupan.


Lahat ng iba pang Buranon ay nagpabinyag na rin tulad ng kanilang pinuno.


Kasabay ng pamumuno ni Abu Bakr sa Sulu, ilang ulama o guro mula sa Malacca ang dumating sa Mindanaw. Sa tangkilik ni Sultan Mamur Shash, ang mga ulama ay naglakbay sa Java, Borneo hanggang makarating sa katimugan ng bansa.


Sa pagtatapos ng ika-15 dantaon, ilang mangangalakal at misyonerong Muslim na ang nakarating sa Malabang at Cotabato. Doon, nangaral sila sa mga katutubo. Ayon sa mga tarsila sa Magindanaw, dalawang misyonerong Muslim ang puspusang nagpalaganap ng Islam sa lugar na iyon. Sila ay sina Sharif Auliya, isang Arabé, at si Sharif Maharajah, taga- Malacca.


Si Auliya ay nangaral sa mga katutubo sa baybayin ng llog Pulanggi. Nakapag-asawa siya rito ng isang prinsesa. Pagkaraan ng ilang taon, nagpasiyang bumalik sa Palembang si Auliya at umuwi sa Arabia.


Samantala, nagkaanak siya ng isang babae na di naglaon ay napangasawa naman ni Sharif Maharajah. Sinasabi rin sa tarsila na may kapatid si Maharajah, si Sharif Hasan, na nangaral naman sa Sulu.


Sa simula, natatakot lumapit sa kanila ang mga katutubo. Ngunit pagkaraang tanggapin ng mga katutubong maharlika sa pook na iyon ang mga misyonero, unti-unti rin nilang nahimok ang mga Magindanaw na makinig sa mga aral ng Islam.


Nang sakupin ng mga Portugés ang Malacca noong 1511, maraming Muslim ang lumikas sa iba't ibang katabing pulo. Ang iba’y naglakbay sa Java at ang iba’y nakarating sa Borneo. Si Sharif Muhamud Kabungsuwan ay anak ng isang prinsesang taga-Malacca at ni Sharif Ali Zain ul-Abidin, isang Arabé. Kasama ng kanyang matatapat na kawal at pamilya ng mga ito, naglakbay sila sa Brunei, Cagayan de Sulu, Zamboanga at Malabang.


Natakot ang mga katutubd sa pagdating ni Kabungsuwan, Armado ang mga kawal nité-at ayaw ng mga katutubong pasakop sa mga dayuhan. Lumaban ang mga katutubo kina Kabungsuwan. Dalawa ang napatay at marami ang nasugatan sa magkabilang panig. Nanalo ang pangkat ni Kabungsuwan.


Nagkaisa ang pangkat ni Kabungsuwan na maghiwa-hiwalay. Ang ilan ay nagtungo sa Parang-parang at ang ilan ay sa Cotabato. Sa pamamagitan ng pagpapakasal sa mga prinsesa ng mga katutubong maharlika, tumatag ang pangkat ni Kabungsuwan at kinilala sila bilang naghaharing-uri sa Malabang. Sa tulong ng kanyang mga mandirigma, lalong pinalaganap ni Kabungsuwan ang pagtuturo ng Koran. Nagtayo sila ng maraming moske. Mabagsik raw na pinuno si Kabungsuwan. Mahal niya ang Islam at gusto niya na tanging ang relihiyong ito lamang ang paniwalaan ng mga katutubo.


Pagkaraan ng ilang taon, pinapunta ni Kabungsuwan sa Cotabato ang kanyang kanang-kamay na si Mamalu. Nabigla si Mamalu sa kanyang nakita. Ang mga taga-Cotabato ay nagbalik sa dati nilang paniniwala at tumalikod sa aral ng Islam. Agad siyang nagsumbéng kay Kabungsuwan.


Galit na galit si Kabungsuwan nang marinig ang ulat. Noon din, pinapaghanda niya ang kanyang mga kawal sa Malabang. Nilusob nila ang Cotabato at pinulong ang lahat ng tagaroon. Natakot ang mga tagaroon nang mabalitaan nila ang pagdating ni Kabungsuwan. Ngunit may ilang nagmatigas. Ayaw nilang maging Muslim.


Pinasumpa ni Kabungsuwan ang mga taga-Cotabato na muling susunod sa aral ng Islam at kalilimutan ang dati nilang paniniwala. Marami ang sumumpa. Ang ilang ayaw maging Muslim sapilitang pinalayas ni Kabungsuwan. Binawalan niya ang mga Muslim na makitungo sa mga hindi binyagan. Hinigpitan niya ang mga taga-Cotabato habang lalong pinagbuti ang pagtuturo ng Koran. llang taon lamang pagkaraan, matatag na muli ang Islam sa Cotabato.


Ayon sa kuwento, ang mga katutubong pinalayas ni Kabungsuwan ang siyang naging ninuno ng mga Tiruray at Manobo. Hanggang sa kasalukuyan, naninirahan pa rin ang mga taong ito sa kabundukan ng silangang Cotabato.


Dahil sa pagkakapangasawahan ng mga pinunong Muslim at ng mga katutubong maharlika, lumawak at tumatag ang Islam sa Sulu, Mindanaw, at ilang isla sa Bisaya at maging sa ilang bahagi ng Luzon. Sa unang dekada ng ika-16 na dantaon, malakas na malakas ang relasyon ng Brunei at Pilipinas dahil sa Islam. Nakipag-alyansa si Sultan Bulkeiah, ang ikalimang sultan ng Brunei sa sultan ng Sulu. Iniulat pa sa Selesilah ng Brunei na sakop ni Sultan Bulkeiah ang Selurong. Ayon sa mga mananalaysay, ang Selurong, ang matandang Maynila bago dumating ang Espanyol. Noon, may ilang pamayanan na rin sa baybay ng Pasig na ang mga ninuno ay buhat sa Borneo.


Katunayan, noong 1521 ay may hinabol na bangka ang mga sundalo ni Magallanes malapit sa baybayin ng Brunei. Matapos ang ilang oras na tugisan at barilan, nasukol nila ang bangka at nahuli ang mga Muslim na sakay nito. Kabilang sa mga nahuli nila ang apo ng sultan ng Brunei at anak ng “pinuno ng Luzon.” Siya raw ay kawal sa hukbong pandagat ni Sultan Bulkeiah at papunta noon sa Brunei upang magpakasal sa kanyang pinsan.


Pinatutunayan nito ang matibay na ugnayan ng Brunei at Pilipinas, at ang mabilis na paglaganap ng Islam sa bansa. llang mananalaysay ang nagsasabing kung hindi dumating ang mga Espanyol, maaaring naging Muslim ang lahat ng Pilipino.


Ang pagkakapangasawahan ng mga Muslim at katutubo ay nagpatuloy hanggang sa malupig ng mga Espanyol ang Maynila noong 1571. Nang dumating ang pangkat ni Miguel Lopez de Legazpi, ang namumunong mag-anak sa Maynila ay hindi lamang mga dating taga-Borneo kundi kamag-anak pa mismo ng sultan ng Brunei. Isa sa mga asawa ni Raha Soliman ay anak ni Sultan Abdul Kahar, ang ikaanim na sultan ng Brunei. Napansin din ng mga Espanyol na laganap doon sa mga pamayanan sa tabing-llog Pasig ang mga kaugaliang Muslim gaya ng di pagkain ng baboy at karne at di pagpapatuli. Hanggang noong 1578, iniulat ng mga Espanyol na itinuturo pa rin at pinag-aaralan ng mga taga-Balayan, Batangas ang Koran. Sa Mindoro, mayroon pa ring mga pamayanang Muslim.


Matapos sunugin ang Maynila at tuluyang masakop ng mga Espanyol ang malaking bahagi ng Luzon at Bisaya, unti-unti rin nilang napilit ang mga katutubo na magpabinyag sa mga prayle at maging Kristiyano. Dahil dito, napigil ang Islam sa Luzon at Bisaya ngunit patuloy itong naging matatag hanggang sa kasalukuyan sa Mindanaw, Sulu at Brunei. Maraming salapi at kawal ang ginamit ng mga Espanyol masakop lamang ang mga Muslim sa Sulu at Mindanaw. Maraming taon ng pakikidigma ang naganap ngunit hindi sila nagtagumpay na tuluyang mapawi ang Islam sa Pilipinas.