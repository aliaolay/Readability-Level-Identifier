6-10
“Lalaking matapang ang aking bunsong anak,” sabi ng ama habang pinagmamasdan ang bata. Paglaki nga, laging masigla ang bata. Gustong-gusto niyang sasakay sa kabayo o kaya, mula sa puno ay tatalon sa ilog. Pagkaraan ng maraming taon ay napatanyag siya. Siya si Gregorio Aglipay, ang rebeldeng pari at lider ng Iglesia Filipina Independiente.


Nang pumasok siya sa San Juan de Letran, napatunayan ang tapang ng batang tagabukid. Pati guro ay itinatama niya pag nagkakamali. Minsan, hindi siya nasiyahan sa ibinigay sa kanyang marka ng guro sa isang pagsusulit. Hiniling niyang bigyan siya ulit ng eksamen kaharap ang mga pinuno ng paaralang iyon. Nabigyan siya ng medalya sa kursong ito.


Nang sumiklab ang rebolusyong Pilipino, isa na siyang ganap na paring Katoliko. “Hindi lamang para sa simbahan ang pari. May iba pa siyang tungkulin,” sabi ni Aglipay. Siya ay nakipag-ugnay sa mga Katipunero. Kumuha siya ng tatlumpung rebolusyonaryo na kunwari’y nagsisilbing mga karpintero upang hindi mahalata ng maykapangyarihan.
 
Noong Oktubre 20, 1898, nahirang siyang pinakamataas na pinuno ng simbahan ng Rebolusyonaryong Pamahalaan ng Pilipinas. Kasunod ng kanyang panunumpa, nanawagan siya sa lahat ng paring Pilipino upang magkaisa sa paglaban sa mga prayleng Espanyol. Yaon ang naging hudyat sa pagsisimula ng malawakang paghiwalay sa Simbahan.
 
Nilitis ng hukuman ng Simbahang Katoliko si Padre Aglipay dahil sa pangyayaring ito. Pinatawan siya ng parusang ekskomunikasyon — ibig sabihin, pinuputol ang kanyang kaugnayan at mga karapatan sa Simbahang Katoliko Romano. Ang pasiyang ito ay ipinakalat at ipinaskel sa pintuan ng lahat ng malalaking simbahan. Lalong natanyag si Padre Aglipay dahil dito.
 
Mabilis na nagpasiya si Padre Aglipay nang sumiklab ang digmaan laban sa Amerikano. “Ang kabanalan ay hindi lamang sa pagdarasal. May kadakilaan din sa makatwirang labanan.” Bumuo siya ng sariling pangkat ng gerilya at umakyat sa kabundukan ng Ilocos Norte. Ang dating paring nakasuot ng sutana ay nakadamit ngayon ng uniporme ng digmaan.


Naging bukambibig ang pangalang Aglipay dahil sa ginawang pamumundok ng Ilokanong pari. Sarisaring kuwento ang kumalat sa kabayanan tungkol sa kanyang kabayanihan at pakikibaka. May nagsasabing sakay siya ng puting kabayo na nakaaamoy ng papalapit na mga Amerikano. Sinasabi ring may pambihirang galing ang pari kaya lagi siyang nakaiiwas sa panganib.
 
Lumala ang away ng mga prayleng Espanyol at ng mga paring Pilipino na tumuligsa sa kanila. Ano ang gagawin sa pag-aari ng mga prayle? Papayagan ba silang manatili sa bansa? Nagkatipon-tipon ang mga rebeldeng pari sa pulong na ginanap sa Badoc, Ilocos Norte. Ipinasiya nilang lahat na tumiwalag sa Roma at itatag ang Iglesia Filipina Independiente.
 
Malaking pagdiriwang ang ginawa sa Tundo. Maraming tao ang dumalo sa kasayahang ito. Maghapong tumugtog ang mga banda ng musiko. Idinaos ni Padre Aglipay ang kanilang unang misa sa ginanap na inagurasyong ito ng bagong Simbahan noong Oktubre 25, 1902 hanggang kinabukasan. Kinondena ito ng Simbahang Katoliko at sinabing parurusahan ng ekskomunikasyon ang aanib dito.


Mabilis na kumalat ang bagong Simbahan sa iba’t ibang lalawigan ng kapuluan. Isa-isang hinalinhan ng mga paring Aglipay ang mga simbahang inalisan ng mga Katoliko. Sa Pandacan, pinalayas ng mga kababaihan ang paring Katoliko at sama-samang natulog sa patyo upang bantayan ang kanyang pagbabalik. Nagulo ang simbahang Katoliko sa nangyaring ito.


Kumilos ang mga kalaban ng bagong Simbahan. Sa Camarines Sur, naging pag-aari ng Aglipay ang simbahan ng parokya nang ang pari rito ay magpasiyang sumapi sa Simbahang Pilipino. Naghabla ang mga pinunong Katoliko at ang kaso ay umabot sa Korte Suprema, na nagpasiyang kilalanin ang karapatan sa pag-aari ng Katoliko. Pero nanatiling buhay ang Simbahang Aglipay.
 
Habang tumatanda ay tila lalong sumisigla at tumatatag ang paninindigan ni Aglipay. Nang siya’y 75 taong gulang, kumandidato siya sa pagka-pangulo ng Pamahalaang Komonwelt. Nabigo siya at ang nanalo’y si Manuel Quezon. Noong 1932, nagtangkang makipagkasundo ang Simbahang Katoliko sa rebeldeng pari. Tinanggihan niya ang pakikipagkaisang ito.
 
Agosto ng taong 1940, umuwi sa kanyang bayan si Aglipay at malungkot na namaalam sa kanyang mga kaibigan at kamag-anak. Yaon na ang kanyang huling dalaw sa Ilocos. Namatay nang sumunod na buwan ang pari. May tatlumpung libong tao ang nagpugay sa rebeldeng pari nang iuwi ang bangkay niya sa kanyang bayang sinilangan sa Ilocos Norte.