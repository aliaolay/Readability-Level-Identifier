3-10
Isang masipag na higante si Angalo. Marami siyang nagawang kabutihan para sa mga tao sa mundo. Sinasabing siya ang nagpatag ng lupa para maging bukid na taniman. Dahil laging bumabagyo noon at sinisira ng malakas na hangin ang pananim, nagtanim si Angalo ng maraming punongkahoy sa bundok at paligid. At para hindi sumampa ang alon sa lupa, nagtambak siya ng mga bato at korales sa mga baybayin at tabing-dagat. Isang araw, habang naglalakad si Angalo, natanaw niya ang isang babae sa kabilang pulo na may hawak na panyo at kumakaway. Agad tinawid ni Angalo ang dagat para puntahan ang babae sa kabilang pulo. Mababaw pa noon ang tubig ng dagat kaya hanggang baywang lang ni Angalo. Ang babae pala ay si Sipnget, ang magandang diwata ng dilim. Naakit si Angalo sa ganda ni Sipnget. Si Sipnget naman pala ay may hihilingin sa kanya. ”Alam mo, Angalo,” sabi ni Sipnget, ”sawa na ako sa aking kaharian ng dilim. Gusto ko namang tumira dito sa lupa. Gusto kong igawa mo ako ng isang puting kastilyo. Gusto ko ring dito itayo ang kastilyo. Mahusay kang manggagawa, Angalo, kaya maigagawa mo ako ng isang puting kastilyo.’ “Masusunod ang hiling mo, Sipnget,” pangako ni Angalo sa diwata. Noon din ay naghanap si Angalo ng puting-puting bato para gawing kastilyo. Nang walang makita, kinausap niya si Apgad, ang hari ng mga mina ng asin. Dahil walang puting-puting bato, balak ni Angaio na asin ang gamitin sa paggawa ng puting-puting tisa. Humingi siya ng pahintulot kay Apgad na magmina ng maraming asin. Pumayag si Apgad sa hiling ni Angalo. Kaya agad tinipon ni Angalo ang maraming tao at kinatulong sa paggawa ng tisang asin. Libo-libong tao ang tumulong kay Angalo sa paggawa ng puting-puting tisang asin. Gumawa rin si Angalo ng isang mahabang tulay na kawayan para madaanan ng mga tao pagpunta sa pulo ni Sipnget. Araw-gabing ginawa ni Angalo ang tulay para mayari agad at magamit ng mga tao sa paghahakot ng tisang asin. Hindi alam ni Angalo, may isa palang nagagalit at naiinggit sa kanyang ginagawa. Galit si Taaw dahil tinambakan ni Angalo ng, bato ang tabing-dagat at nasagkaan ang laya ng kanyang alon. Galit din si Taaw dahil napipigil ng mga punongkahoy na tanim ni Angalo ang malakas na hanging likha niya. Inggit din si Taaw kay Angalo dahil may lihim din siyang pag-ibig sa magandang diwatang si Sipnget. Dumating ang araw ng paggawa sa kastilyo. Yari na ang mga kailangang puting-puting tisa. Yari na rin ang tulay na kawayan. Libo-libong tao ang katulong ni Angalo sa paghahakot ng tisang asin. Nagtagumpay si Taaw. Napigil ang paggawa ng kastilyong asin. Nagbalik si Sipnget sa kaharian ng dilim. Hinanap naman ni Angalo si Taaw pero pinalalim ni Taaw ang tubig para hindi siya makita ni Angalo. Iyon ang dahilan kaya malalim ang dagat ngayon. At dahil sa maraming asin na nahulog sa tubig, ang dagat ngayon ay naging maalat na maalat.