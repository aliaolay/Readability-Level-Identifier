11-16
Ang salitang “barangay” ay nanggaling sa pangalan ng isang sasakyang-dagat. Iba't iba ang tawag dito noon. Maaaring balanghai, biniday o barangai. Malaki ang isang barangay at maaaring sumakay rito ang 60 hanggang 90 tao. Nang dumating ang mga Espanyol, ang barangay ay ginamit na taguri sa maliliit na pamayanan ng mga katutubo. Ang sasakyang barangay, ayon sa Boxer Code (isang lumang kalipunan ng mga larawang-guhit na nagpapakita sa iba't ibang anyo ng mga katutubo sa Pilipinas bago dumating-ang mga Espanyol) ay gamit ng mga katutubo sa pakikidigma at paglalakbay. Sinasabing may dalawang uri ng bangka ang mga katutubo: ang barangay at ang vireyes. Ang katawan ng sasakyang-dagat ay magaang. May dalawa o tatlong upuan sa magkabilang tabi ng bangka para sa mga sumasagwan. Ngunit hindi malinaw kung ang inilalarawan dito ay ang barangay o ang vireyes. Noong 1598, inilarawan naman ni Padre Juan de Plasencia ang barangay ng mga Tagalog. Ayon sa kanya, umaabot sa 30 hanggang 100 mag-anak ang sakop ng isang barangay. Hanggang sa kasalukuyan, popular pa rin ang salitang “barangay”. Ito ang tawag ngayon sa mga dating baryo bilang pinakamaliit na yunit na pampulitika sa bansa. 


Tinatayang may 750 libong mamamayan sa buong Pilipinas nang magsimula ang pananakop ng mga Espanyol. Maliliit lamang at magkakalayo ang mga unang barangay. Ayon sa ulat ni Miguel Lopez de Legazpi, may mga barangay siyang natagpuan na binubud lamang ng dalawampung tao. Sa Bisaya, may mga barangay na walo o sampung bahay lamang ang sakop. Mayroon ding ilang malaking barangay tulad ng Maynila na may dalawang libong mamamayan. Ngunit bihira ang ganitong barangay. Sinasabing magkakalayo ang mga itinayong barangay dahil bawat bagong pangkat na dumating ay nagtatatag ng pamayanan sa ibang pook. Iniiwasan nila ang mga naunang barangay. Sinasabing ito ang dahilan kaya nagkahiwa-hiwalay ang mga pangkating-pangwika tulad ng Ilokano, Bikolano, Kapampangan at Bisaya. Karaniwang nasa mgd baybayin o malapit sa ilog ang barangay dahil sa dagat at ilog kumukuha ng pagkain ang mga katutubo. Nanghuhuli sila rito ng isda at pagkaingdagat. Dito rin sila naglalakbay. Sa ilog din sila naglalaba, naliligo at kumukuha ng tubig na inumin. Dahil sa kanilang lokasyon, madali silang nakipagkalakal sa mga Arabe at Tsino na dumaong sa Pilipinas. Ang Maynila, Cebu, Jolo, Mindoro at Butuan ay ilan sa mauunlad na barangay bago dumating ang mga Espanyol. 


Bahag at kanggan (isang maigsing polo) ang suot ng mga lalaki noong araw. Ang pulang kanggan ay para sa mga datu lamang. Ang asul na kanggan ay para sa karaniwang tao. Ang lahat ng lalaki ay nakasuot ng putong, isang piraso ng tela na itinatali sa ulo. Kung pula ang putong ng isang lalaki, ibig sabihin noon ay nakapatay na siya ng isang kaaway sa digmaan. Mga mandirigma lamang na nakapatay na ng pitong kaaway ang nakapagsusuot ng putong na may burda. Nakabaro at saya naman ang mga babae. Lagi rin silang nakatapis. Wala silang suot na putong pero madalas nakapusod ang kanilang mahabang buhok. Mahilig sa palamuti sa katawan ang mga katutubo. Maging lalaki at babae ay may suot na pulseras, hikaw, kuwintas, at singsing. Noon ay maraming ginto sa buong kapuluan. Kinikikil nila ang kanilang mga ngipin at sinisingitan iyon ng ginto. Yari sa ginto, kristal, kabibe, kahoy o putik ang kanilang mga alahas. Uso rin noon ang paglalagay ng tato sa katawan. Sa tato nalalaman kung ilang ulit nang lumaban sa digmaan o labanan ng mga barangay ang isang katutubo. Dahil ang paglalagay ng tato ay laganap noon sa buong Pilipinas, ang mga katutubo ay tinawag na “Pintados” ng mga Espanyol.


Yari sa kahoy at kawayan ang mga bahay noong araw. Dahil malapit sa dagat at madalas lumaki ang tubig, nakataas sa lupa ang sahig nito. Madalas ding lumindol noon kaya hindi sila nagtatayo ng mga bahay na bato. Umaayon sa mainit na klima sa kapuluan ang mga bahay noong araw. Malalaki at maluluwag ang mga bintana nito. Pawid ang bubong upang di gaanong mag-init sa sikat ng araw. Laging iisang palapag lang ang bahay. Kailangan ang hagdan upang makapanhik sa loob nito dahil nakataas nga sa lupa ang sahig. Ang silong ng bahay ay ginagawang kulungan ng mga hayop at taguan ng mga kasangkapan. Dito iniimbak ang palay. Sa gilid ng bahay itinatali ang kalabaw na katulong nila sa pagsasaka. Walang silid ang karaniwang bahay. Wala ring gaanong palamuti sa loob nito. Bawat bahay ay may batalan. Dito sila naliligo, naglalaba at naghuhugas ng mga gamit sa kusina. Marami rin ang nagtatayo ng bahay sa itaas ng puno. Ganito ang bahay ng mga llongot at Kalinga sa Hilagang Luzon, at ng mga Bagobo at Mandaya sa Mindanaw. Samantala, sa dagat naman nakatira ang mga Badjao sa Sulu sapagkat sa dagat sila umaasa ng kanilang ikinabubuhay. Marami sa kanila ang halos sa bangka na nakatira dahil sa pangingisda at paninisid ng perlas.


Isda, hipon at mga kabibeng tulad ng talaba, tahong at tulya ang madalas nilang kainin. Nangangaso rin sila noon. Nanghuhuli sila ng baboy-damo, usa, manok at iba pa. Nag-aalaga rin sila ng aso, manok at kalabaw. Ngunit ayon sa mga antropologo, ang mga alagang hayop ay higit na madalas gamitin sa mga seremonyang, panrelihiyon kaysa gawing pagkain. Ang ulam ay karaniwang nilaga o inihaw. Laging kanin ang katambal ng ulam. Ang bigas ay nilalagyan ng dahon ng pandan upang bumango kapag isinaing. Nakasalampak sa sahig kung kumain ang mga katutubo sa dulang, isang mababang hapag-kainan. Nakakamay sila. noon kung kumain. Ang paggamit ng kutsara at tinidor ay nagsimula lamang noong panahon ng mga Espanyol. Mahilig sila sa gulay at prutas. Lagi rin silang may katabing sawsawan habang kumakain upang lalong sumarap ang ulam. Ang karaniwang sawsawan ay kamatis at asin, patis, suka, bagoong o bagong pitas na manggang hilaw. Sariwa o minatamis na prutas ang karaniwang himagas. Paborito rin nilang inumin ang tuba at lambanog. Galing sa sasa at niyog ang mga ito. Nang dumating ang pangkat ni Magallanes noong 1521, inalok sila ng tuba ng mga katutubo bilang tanda ng pakikipagkaibigan.


Magsasaka ang maraming katutubo. Ang lupa ay pag-aari ng lahat. Pinamamahalaan lamang ng datu ang lupa para sa buong barangay. Dalawa ang paraan ng pagtatanim. Sa kaingin, sinusunog muna ang mga puno sa gubat bago tamnan ang lupa. Matapos ang anihan, iniiwanan nila ito at lumilipat sila sa ibang pook. Sa pagsasaka, inaararo nila ang lupa at tinatamnan ng palay o mais. Karaniwan ding tanim ang tubo, niyog, bulak, saging, dalanghita, at iba pang prutas at gulay. Sagana sa pananim ang ilang malalaking barangay. Ngunit karamihan, lalo na iyong malalayo sa dalampasigan at baybayin, ay may sapat lamang na pagkain para sa mga naninirahan sa mga pook na iyon. Isa ito sa mga dahilan kaya nang kamkamin ng mga Espanyol ang saka ng mga katutubo, maraming pamayanan ang bumagsak at maraming nawalan ng pagkain. Dahil sa naliligid ng dagat ang buong kapuluan, hindi kataka-takang maging mahalagang gawain din ang pangingisda.


Nag-aalaga rin noon ang mga katutubo ng mga hayop gaya ng manok, baboy, baka, kambing at kalabaw. Ang pagmimina ng ginto ay isa ring malaking industriya bago dumating ang mga Espanyol. Ayon kay Pigafetta, manunulat na kasama ni Magallanes, halos lahat ng mga katutubo noon ay may ari-ariang yari sa ginto. Sa Camarines at sa Ilocos, ginto ang ginagamit ng mga katutubo bilang pamalit sa seda, porselana at iba pang dala ng mga mangangalakal. Marami ring ginto noon sa Butuan, Mindanaw at Cebu. Laganap ang pagawaan ng paso at palayok. Ang mga paso, banga at palayok ay naipagpapalit nila sa kalakal ng mga Arabe, Tsino at Indones na dumarayo rito. Maging ang mga babae ay nagtatrabaho. Humahabi sila ng sinamay, pinya at iba pang uri ng tanim. Matitibay na kumot at damit ang nagagawa nila mula sa habing tela. Ang paggawa ng barko ay isa ring maunlad na industriya. Kaugnay ng gawaing ito ang pagtotroso. Ipinalalagay na mahusay na manggagawa ng barko ang mga katutubo dahil naliligid sila ng malalagong gubat na mayaman sa matitibay na kahoy. Bukod dito, ang mga katutubo ay lumaking malapit sa ilog at dagat. Ang mga barkong ginagawa noon sa Pilipinas ay ginagamit sa paglalakbay at digmaan.


Ang datu ang pinuno ng barangay. Kahit nagsisilbi siyang hukom, pinuno ng mga kawal at tagapagpatupad ng mga batas, siya ay nagsasaka at naghahabi rin katulad ng karaniwang mamamayan. Bagaman namamana ang pagiging datu, kinakailangang maging matapang at masipag ang isang katutubo upang maging pinuno ng barangay. Kailangang kaya niyang pamunuan ang pagtatanggol sa barangay laban sa mga kaaway. Dahil magkakahiwalay ang mga barangay, madalas na magkalaban ang mga ito. Para magkasundo, ang mga datu ay nagsasandugo sa pamamagitan ng pag-inom ng alak na hinaluan ng patak ng kanilang dugo. Ang sandugo ay mainam na paraan ng pagpapanatili ng kapayapaan sa magkakalapit na barangay. Karaniwang di nakasulat at bahagi na ng tradisyon ng mga katutubo ang batas noong araw. Sakop ng mga batas ang usapin tungkol sa pamana, diborsiyo, pagpapatubo nang malaki, krimen at pag-aampon. Sa Mindanaw at Suld, ang batas ng mga Muslim ay nakasulat. Kasabay na lumaganap ng Islam sa Sula at Mindanaw ang institusyon ng sultanato. Nagkasundo ang maliliit na barangay na pumili ng isang sultan na mamumuno sa nagkakaisang mga barangay. 


Ang mga katutubo ay sumasamba kay Bathalang Maykapal na siya raw may likha ng araw, buwan, mga tao at buong sanlibutan. Naniniwala rin sila sa iba pang diyos. Tinatawagan nila ito batay sa kanilang pangangailangan. Halimbawa, si Idiyanale ay diyos ng pagsasaka; si Lalahon ay diyos ng mabuting ani; at si Agni ay diyos ng apoy. Naniniwala rin sila sa mga espiritu. Ayon sa kanila, ang mga espiritung ito raw ay nakatira sa mga puno, bato, yungib at mga hayop. May mga tagapag-ugnay din sila sa diyos gaya ng mga santo ngayon. Anito ang tawag dito ng mga Tagalog; diwata naman sa mga Bisaya. Ang mga anito ay hinahandugan nila ng dasal at pagkain upang matupad ang kanilang kahilingan. Lumililok din sila ng mga likha o larawan upang panatilihin ang alaala ng mga namatay nang ninuno. Naniniwala silang ang mga namatay nilang ninuno ay nasa kabilang buhay at laging umaalalay sa kanila. Babaylan ang tawag sa mga pari noong araw. Katalona naman kung babaeng pari. Sila ang nagsasagawa ng mga sakripisyo para sa buong barangay. Kinakatay nila ang mga hayop at iniaalay sa mga diyos.


Maharlika ang tawag sa mga karaniwang mamamayan. Katulong sila ng datu sa pagtatanim at paggapas sa bukid, pangingisda o paggawa ng bahay. Sila rin ang mga pangunahing kawal ng datu kung sinasalakay ang barangay ng mga kaaway. Malaya ang mga maharlika na di tulad ng mga alipin. May karapatan silang mag-asawa nang walang pahintulot mula sa datu. Maaari silang magtayo ng sariling bahay. Maaari din silang kumuha ng alipin. Ang isang tao ay nagiging alipin kung hindi siya nakabayad ng kanyang utang o kaya ay nadakip siya sa digmaan. Pinarurusahan din bilang alipin ang mga nakagawa ng mabigat na kasalanan. Tumutulong ang isang alipin sa lahat ng gawain ng kanyang panginoon. Nagtatanim siya, naglilinis ng bahay, gumagaod kung ang kanyang amo ay maglalakbay. Ang pagiging alipin ay hindi habang-buhay. Ang alipin ay maaaring lumaya at magkaroon ng karapatan kung mababayaran niya ang kanyang utang o kasalanan. Maharlika o alipin man, maaaring tumaas ang kanyang kalagayan sa barangay sa pamamagitan ng pagpapakita ng lakas, katapatan at katalinuhan. Lahat ay may pantay na karapatan upang paunlarin ang sarili. 


Maraming pamahiin noong araw. Kahit pangkaraniwang pangyayari ay binibigyan ng kahulugan. Kapag umalulong raw ang aso sa hatinggabi, may sakunang darating o may mamamatay. Katunayan, kahit ang pagbahin, pagtilaok ng manok o paghuni ng butiki ay ipinalalagay na may masama o mabuting kahulugan, depende sa pangyayari. Kinatatakutan ng mga katutubo ang aswang. Isa raw itong tao na may galing na makapagpalit ng katauhan, gaya ng aso, baboy o kabayo. Iniiwasan din nila ang mangkukulam na maaari raw magpasakit sa kahit anong bahagi ng katawan at sumasalakay sa kanyang biktima. Dahil sa takot, naghahanda ang mga katutubo ng mga panlaban sa ganitong pamahiin. Gumagawa sila ng mga agimat na panlaban raw sa lahat ng uri ng sandata. Mayroon din silang gayuma o pang-akit sa sinumang babae. Ang mga Tagalog at Bikolano ay naniniwala sa tagabulag o yaong kapag ginamit ay hindi na makikita ninuman ang taong may hawak nito. Ang lahat ng pamahiing ito ay walang katotohanan. Hindi ito dapat katakutan at lalong hindi dapat paniwalaan.


Mayaman sa wika ang mga Pilipino. Mahigit sa isandaan ang mga wika sa buong kapuluan. May sariling paraan ng pagsulat ang mga katutubo noong araw. Balat ng puno at dahon ang ginagamit nilang papel. Patpat o kutsilyo naman ang ginagamit sa pagsulat. lilang halimbawa na lamang ng mga sinulat ng mga Pilipino noong araw ang natitira sa kasalukuyan dahil winasak at pinagsusundg ito ng mga Espanyol. Hindi nakasulat ang panitikan ng mga katutubo ngunit marami silang mga bugtong, salawikain at kasabihan na madalas ulit-ulitin sa mga umpukan. Lalo na kung gabi, hilig ng mga katutubo ang magsama-sama at magsalaysay ng mga alamat, kuwentong-bayan at epiko. Bawat kasayahan ay may angkop na awit. Sa kasalan, ang mga Igorot ay may chua-ay. Ang uyayi naman ay para sa pagpapatulog ng bata. Marami ring katutubong sayaw. Ang mga Bisaya ay may balitaw at dandansoy. Ang mga taga-Suld at Mindanaw ay may singkil. Ang mga Ilokano, ay may kinnotan o sayaw ng langgam. Marami ring katutubong instrumentong pangmusika tulad ng kudyapi, isang maliit na gitara: plawta, kutibéng, gansa at marami pang iba. Katunayan, bawat pangkat-pangwika ay may sariling musika, sayaw, at panitikan. 
 
Dahil sa kaunlaran ng mga barangay, maraming dayuhan ang nakipagkalakalan sa kanila. Dumayo rito ang mga Tsino, Hapon, taga-Siam, Cambodia, Sumatra, Java at maging mga Arabe. Maraming mauunlad na daungan noong araw gaya ng Cebu, Mindoro, Maynila at Sulu. Hindi lamang sa mga dayuhan nakipagpalitan ng kalakal ang mga katutubo. Ang mga barangay ay nagpapalitan din ng mga banga, palay, prutas, damit, sandata, mga nililok na gamit at iba pa.. Maraming bangka mula sa Luzon ang dumayo sa Bisaya at Mindanaw upang makipagpalit ng mga kalakal na bihirang matagpuan sa Luzon. Ayon sa ulat ni Legazpi nang dumating siya rito noong 1565, nakita niya sa Bohol, Samar at Butuan ang mga bangka ng mga taga-Luzon na punong-puno ng mga gamit ng ipinalit nila sa mga produkto ng mga katutubo buhat sa nasabing lugar. Hindi lamang mga katutubo ang dinarayo ng mga dayuhan. Maging ang mga katutubo ay naglalakbay upang makipagpalit ng kanilang kalakal sa iba't ibang bahagi ng timog-silangang Asya. Nakarating din sila sa Hapon at Tsina dala ang kanilang mga kalakal. Patunay ito sa kaunlaran ng mga barangay bago pa man dumating ang mga mananakop na Espanyol