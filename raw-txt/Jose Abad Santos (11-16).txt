11-16
Kabilang sa maraming kabataang Pilipino na ipinadala ng gobyerno sa Estados Unidos si Jose Abad Santos noong unang dekada ng pananakop ng mga Amerikano. Pensiyonado ang tawag sa mga iskolar na ito. Matapos makapag-aral ng hay-iskul sa paaralang pubiiko sa Pampanga, isa si Abad Santos sa mga kumuha ng eksamen at napiling kinatawan ng kanyang lalawigan para maging pensiyonado sa Amerika.


Umalis si Abad Santos sa Pilipinas kasama ng 29 na iba pang kabataang Pilipino noong Disyembre 4, 1904 sakay ng barkong General Shurman. Sa California unang pumasok si Abad Santos. Dito, una siyang nag-aral sa Sta. Clara College at pagkaraan ng isang taon ay lumipat siya sa Northwestern University sa Illinois. Noong 1908, nakatapos siya ng abogasya sa nasabing eskwelahan. Ipinasiya niyang mag-aaral pa ng isang taon at noong 1909, sa gulang na 23, ay nagtapos naman siya ng Masters of Laws sa George Washington University.


Anim na taon pa lamang siya nang mamatay ang kanyang ama. Malaki ang panghihinayang niya dahil hindi na nakita ng ama ang pagtatapos niya ng abugasya. Nag-aral din ng abogasya ang kanyang ama pero nakaabot lamang ito hanggang ikatlong taon.


Malaki talaga ang pagkakagusto ni Abad Santos na maging abogado. Sinasabing isang librong nakaimpluwensiya sa kanya nang malaki ang The American Citizen. Ito raw ang nagbunsod sa kanya “para ipagtanggol ang mga karapatan ng karaniwang mamamayan sa harap ng batas.”


Galing sa isang malaking pamilya si Jose Abad Santos. Pampito siya sa sampung anak nina Vicente Abad Santos at Toribia Basco na sina Pedro, Emilia, Ireneo, Escolastica, Antonio, Josefa, Jose, Quirino, Salvador at Catalino. Walang gaanong pag-aari ang pamilya at ang kita ng ilang lupa nila ang ginamit para makapagtapos ng pag-aaral ang kanilang mga anak.


Unang naging abogado ang panganay na si Pedro. Noong panahon ng rebolusyon laban sa mga Amerikano, naging medyor sa hukbong Pilipino si Pedro at ginawang ayudante ni Heneral Maximino Hizon. Nadakip siya ng mga Amerikano at nahatulang mabilanggo nang 35 taon. Di naman nagtagal, nabigyan siya ng pardon ni Gobernador- Heneral Roosevelt. Nang makalaya, nag-aral siya ng abogasya at natapos noong 1905. Pumasok sa pulitika si Pedro at dalawang beses naging kinatawan ng Pampanga sa pambansang lehislatura. Dahil maagang namatay ang ama, siya ang tumayong padre de pamilya at nagpaaral sa kanyang mga kapatid.


Marami ang nag-aakalang mayaman ang pamilya ng Abad Santos. Pero ang totoo, nasa panggitnang uri lamang sila. Noong una’y sa-isang maliit na bahay na pawid lamang sila nakatira sa Bacolor. Nang makaiuwag-luwag ay lumipat sila sa isang malaki-laking bahay sa San Fernando. Sa bahay na ito isinilang si Jose noong Pebrero 19, 1886.


Matapos makapag-aral sa Amerika, si Jose ay humawak ng iba’t ibang posisyon sa pamahalaan. Mula sa pagiging karaniwang empleyado, unti-unting tumaas ang kanyang posisyon. Sa Kawanihan ng Katarungan ay humawak siya ng iba’t ibang katungkulan mula sa pagiging Assistant Attorney hanggang maging Kalihim nito noong 1922. Sampung taon pagkaraan ay nahirang siyang mahistrado sa Korte Suprema. Nabalik siya sa pagiging Kalihim nang ialok sa kanya ni Presidente Quezon ang posisyon noong 1938. Bilang isa sa mga pangunahing abogado ng gobyerno, kinailangang magbigay siya ng mga opinyon tungkol sa pagpapatupad ng batas. Nang panahong ito, dumami ang alitan ng mga magsasaka at maylupa sa Gitnang Luzon lalo na sa kanilang lalawigan sa Pampanga.


Aktibo rin noon ang kanyang kapatid na si Pedro (Don Perico kung tawagin). Bilang tagapagtatag ng samahan ng mga magsasaka at pangunahing lider ng mga ito, madalas makatalo ni Don Perico si Jose tungkol sa pamamalakad ng gobyerno.


“Para kanino ang batas?” Ito ang malimit na pagtalunan ng magkapatid na Abad Santos.


“Anuman ang problema, hindi dapat gumamit ng dahas para malutas iyon,” ani Jose. “May mga batas na dapat sundin at ipatupad.” “Pero ang batas na iyan ay madalas na pabor sa mga maylupa. Ginagamit ang mga batas na iyan hindi para umunlad ang mga magsasaka kundi para manatili silang mahirap,” sagot naman ni Don Perico.


Magkaiba man ang kanilang paniniwala, nanatili ang paggalang nila sa isa’t isa. Patuloy silang naglingkod sa bayan sa kanilang sariling pamamaraan.


Sa buong panahon ng kanyang panunungkulan sa pamahalaan, si Abad Santos ay itinuring na isang ulirang opisyal. Iginalang siya ng mga opisyal ng gobyerno sa iba’t ibang tanggapan, ng mga pulitiko at maging ng mga kapwa abogado. Sa pagbibigay ng interpretasyon sa batas ay lagi niyang isinasaalang-alang ang diwa at layunin nito.


Bilang Kalihim ng Katarungan iniutos niya ang mabilis na pagdinig ng mga kaso at ang mabilis at makatarungang paglutas ng mga ito. Ang pamamahala sa mga bilangguan ay tungkulin din niya. Nang magkaroon ng eskandalo sa Bilibid Prisons noong 1930, ipinaimbestiga agad niya ang pambubugbog at pagmamalupit sa mga bilanggo. Ipinagbawal niya ang paglalagay ng maraming bilanggo sa maliit na selda. Siya rin ang nagpasimula ng pagtatayo ng maraming penal koloni.


Bilang mahistrado ng Korte Suprema, sinikap niyang bigyan ng mahusay na kalutasan ang maraming kasong kanilang hinahawakan. “Ang pagbibigay ng katarungan at pantay-pantay na pagtingin ang tunay na layunin ng batas,” madalas niyang sinasabi.


Hangga’t maaari, iniiwasan ni Abad Santos na may masabi ang ibang tao tungkol sa kanyang gawain bilang huwes. 'Minsan, nalaman niyang may nagpadala ng regalo sa kanilang bahay buhat sa ina ng isang may kasong nakabimbin sa Korte Suprema. Inutusan niya ang asawa na isauli agad ang regalo. Para sa kanya ay hindi magandang tingnan kung tatanggapin nila ang regalo.


Isang magandang interna sa Centro Escolar de Senoritas (Centro Escolar University ngayon) ang napangasawa ni Abad Santos. Bagama’t isang kababata at kaibigan ng pamilya, nagsimula lamang pag-ukulan niya ng pansin si Amanda Teopaco pagkagaling niya sa Estados Unidos. Minsan, sa isang piknik sa tabi ng ilog sa Pampanga ay nailigtas niya ito sa pagkalunod. Mula noon ay naging palagian na siyang bisita ng dalaga sa Centro. Ikinasal sila noong 1918 at tumira sa Malate sa kinalalagyan ngayon ng eskwelahang ipinangalan sa kanya. Ang limang naging anak nila ay sina Jose, Jr. (o Pepito), Osmundo, Luz, Amanda at Victoria.


Nang magkaroon ng kaunting naiipon ang mag-asawa, bumili sila ng isang lote sa San Juan, Rizal at sa malaking bakurang ito ay nagtayo sila ng isang bahay bakasyunan. Dito sila karaniwang nagpupunta kung Sabado at Linggo.


Ayon sa kanyang asawa, isang simpleng tao lamang si Abad Santos. Simple kung manamit, hindi naninigarilyo, hindi umiinom ng alak at hindi rin nagsusugal. Sa pagkain naman ay paborito niya ang mga karaniwang lutuing Pilipino.


“Walang maipipintas sa kanya ang pamilya,” sabi ni Gng. Abad Santos. “Hangga’t maaari ay ipinapasyal niya ang mga bata kung wala siyang pasok.”


Upang magkaroon ng dagdag na kita, nagturo rin si Abad Santos sa mga unibersidad sa Maynila gaya ng Unibersidad ng Pilipinas.


Ang pagbomba ng mga Hapon sa Pearl Harbor noong Disyembre 8, 1941 ang naging simula ng digmaan sa Pasipiko. Mabilis na nakarating ang balitang ito sa Pilipinas. Mula sa Baguio ay dali-daling bumaba sa Maynila ang presidente upang maghanda sa digmaan.


Sa pag-aakalang baka bombahin ang Malakanyang, sa kanyang bahay-bakasyunan sa Marikina ginawa ni Quezon ang pulong ng kanyang gabinete noong Disyembre 9. Sa pulong na ito, dumalo si Abad Santos bilang Kalihim ng Katarungan. Pinag-usapan nila ang pagbibigay ng pangkagipitang kapangyarihan. kay Quezon bilang presidente sa panahon ng digmaan at ang paglalaan ng pondo sa Civilian Emergency Administration.


Noong Disyembre 12, sa pinakahuling pulong ng gabinete, sinabi ni Quezon ang payo ni Heneral MacArthur na ilipat ang himpilan ng Komonwelt sa Corregidor. Ayaw umalis ni Quezon sa Maynila ngunit nang matantiya niyang walang kakayahan ang USAFFE na pigilan ang paglusob ng mga Hapones ay pumayag na rin siya.


Isa sa matataas na pinunong isinama ni Quezon sa Corregidor si Abad Santos. Bilang isang malapit na tagapayo ay hindi tumanggi si Abad Santos. Isa pa, siya ang punong mahistrado ng Korte, Suprema at kailangang manumpa si Quezon sa kanya bilang presidente sa ikalawang inagurasyon nito.


Bago sumakay ng barko noong tanghali ng Disyembre 24, ipinagbilin ni Abad Santos ang kanyang maiiwang pamilya sa kapatid na si Quirino. Ang tanging kasama lamang niya ay ang anak na si Pepito noo’y isang tenyente ng hukbo, na siya niyang naging ayudante.


Pagdating sa Corregidor, isa sa mga unang ginawa niya ang pagpapanumpa kay Quezon bilang presidente ng Komonwelt sa ikalawang pagkakataon. Dito rin siya itinalaga ni Quezon bilang kalihim ng Pananalapi, Agrikultura at Komersiyo bukod sa kanyang pagiging mahistra- do ng Korte Suprema.


Mahina ang katawan ni Abad Santos at ang kondisyon sa loob ng Malinta Tunnel ay lalo pang nagpatindi sa kanyang sakit na hika. Ngunit sa kabila ng lahat ay patuloy siya sa pagtupad ng kanyang tungkulin. Araw-gabing binobomba ng mga Hapones ang Corregidor kaya halos hindi na sila lumalabas sa tunel.


Sa Corregidor, and madalas niyang kasa-kasama ay si Manuel Roxas na noo’y opisyal ng hukbo at ayudante ni Heneral MacArthur. Kapag tahimik ang paligid at walang sumasalakay na mga eroplanong Hapones, kasama siya ni Roxas na lumalabas at nagpupunta sa Bataan upang tingnan ang posisyon ng mga kawal na Pilipino sa Bataan. Pinalalakas niya ang loob ng mga magiting na kawal at pinapayuhan ang mga ito na maging matatag sa harap ng kaaway.


Bilang Kalihim ng Pananalapi, isang tungkulin ni Abad Santos ang pagsasaayos ng paghakot ng mga gintong bulyon at perang pilak para dalhin sa Estados Unidos sa pamamagitan ng submarino. At upang hindi rin mapasakamay ng mga Hapones, sinunog nila ang may apatnapung milyong pisong papel na Pilipino.


Hindi nagtagal sa pamamalagi sa Corregidor si Quezon at ang iba pang pinunong Pilipino. Dahil sa patuloy na pagsalakay ng mga Hapones at pagbagsak ng maraming lugar sa bansa, sinabi ni MacArthur na kailangang sumama sa kanya si Quezon sa Estados Unidos. Noong una’y ayaw umalis ni Quezon sa Pilipinas at naiisip pa nga niyang imungkahi na gawing neutral sa digmaan ang Pilipinas. Pero nang bandang huli’y ipinasiya na rin niyang umalis “upang maipaalala sa mga Amerikano na kailangang iligtas nila ang Pilipinas.”


Kaarawan ni Abad Santos nang magsimula silang maghanda sa pag-alis sa Malinta Tunnel patungong Bisaya. Ayon sa balak, mula sa Bisaya ay tutulak sila patungong Australia at mula doon ay tutuloy sa Estados Unidos.


Isinasama ni Quezon sa Estados Unidos si Abad Santos pera sa pagkakataong ito ay tumanggi ang huli. Sinabi niyang marami pa siyang gagawin sa Pilipinas at isa pa, hindi niya nalalaman kung ano na ang nangyari sa kanyang pamilya sa Maynila. Balak niyang balikan ang mga iyon. Hindi nagpilit si Quezon pero ginawa niya si Abad Santos na personal niyang kinatawan habang wala siya sa Pilipinas. Inatas niya si Abad Santos na makipag-ugnayan kay Roxas tungkol sa pagsasaayos ng mga problema sa Pilipinas habang-wala siya, lalo na sa mga lugar na di pa nasasakop, ng mga Hapones.


“Salamat sa malaking tiwala ninyo, Presidente,” sabi ni Abad Santos. “Sisikapin kong makapaglingkod sa ating mga kababayan lalo na ngayong nasa panahon tayo ng kagipitan.”’


Mapanganib ang paglalakbay mula Corregidor patungong Panay pero ligtas na nakarating sa Antique sina Abad Santos noong Pebrero 22. Mula roon ay sumakay sila ng kotse patungong Iloilo at gabi na nang makarating sila. Sa probinsiya ng Negros unang lumibot si Abad Santos upang makipagpulong sa mga lokal na opisyal tungkol sa kalagayan ng mga mamamayan. Bilang opisyal na kinatawan ni Quezon, tinulungan niya ang mga lokal na pinuno sa paglutas ng iba’t ibang problema. Inayos din niya ang pakikipag-ugnayan ng mga kawal ng USAFFE sa mga pinunong sibil.


Bago tumulak si Roxas patungong Mindanaw, niyaya siya rito at sinabing higit na makabubuti kung doon siya hihimpil dahil higit na malayo sa mga Hapones. Pero sinabi ni Abad Santos na kailangang malibot muna niya ang mga probinsiya sa Kabisayaan bago makapunta sa Mindanaw.


Nang maghiwalay silang dalawa noong Abril 5 sa Negros, tumulak patungong Cebu si Abad Santos. Abril 7 nang dumating siya sa Cebu kasama ang anak na si Pepito at si Koronel Benito Valeriano. Ayon sa kanyang anak, malungkot na malungkot ang kanyang ama sa Cebu at nais na nitong makabalik sa Maynila para malaman ang kalagayan ng pamilya. Pero sa kabila nito’y nagpatuloy siya sa pagpapataas ng moral ng mga pinunong bayan sa paghahanda sa napipintong paglunsad ng mga Hapones.


Noon ngang Abril 10, pagkaraang bumagsak ang Bataan, tinawagan agad ng kumander na Amerikano sa Cebu si Abad Santos at sinabing lumunsad na ang mga Hapones sa Gebu. Kailangang umalis agad si Abad Santos. Hinintay pa ni Abad Santos na mag-umaga bago umalis upang makasama si Koronel Valeriano na hindi pa bumalik noon galing sa lunsod.


Malaki ang pag-aakala nina Abad Santos na nasa gawing timog at hilaga ng Cebu ang mga Hapones kaya nagtungo sila sa Carcar na nasa gawing silangan. Mula roon ay sasakay sila ng barko paalis sa isla.


Mula sa kanilang tinitigilan sa Naga, Cebu ay nakikita nina Abad Santos ang dumarating na mga barkong Hapones sa Bohol Strait. Lalo silang nabahala nang makita nila ang maraming eroplanong Hapones na paulit-paulit na bumobomba sa lunsod ng Cebu. Natanaw din nila ang maiitim na usok na sa palagay nila’y galing sa pinasabog na imbakan ng langis at gasolina.


Sakay ng isang kotse ng konstabularya sina Abad Santos, Pepito at Koronel Valeriano at dalawang sundalong Pilipino nang masalubong nila ang mga kawal na Hapones na dumaong sa bayan ng Barilin at patungo sa Carcar. Pinababa silang lahat sa kotse at isinakay sa trak. Dahil sa pananambang ng ilang kawal na Pilipino, naging mabagal ang pag-usad ng kanilang komboy at gabi na nang dumatang sila sa lunsod ng Cebu.


Si Pepito ang unang nakaranas ng Kalupitan ng mga Hapones. Minsan, habang nakahinto ang kanilang komboy at nagpapahinga, pumitas ng isang buko si Pepito sa isang puno sa tabing daan para ibigay-sa nauuhaw na ama. Nang makita ng isang sundalong Hapones, sinigawan siya nito at saka sinampal. Gaganti sana si Pepito ngunit pinigil siya ng ama at pinagsabihang maging mahinahon.


Unang dinala sina Abad Santos sa Basak Elementary School sa San Nicolas, Cebu. Mga Hapones and dating nakakulong dito pero nang masakop ang Cebu ay ginawa itong kulungan ng mga nahuling kawal na Pilipino. Noong Abril 12, inilipat sina Abad Santos at Pepito sa kapitolyo ng probinsiya. Pero bago umalis, pinayuhan pa ni Abad Santos . ang mga bilanggong Pilipino: “Huwag kayong makikipagtulungan sa mga Hapones. Sandali na lamang ang ipagtitiis ninyo. Matatalo rin natin sila sa madaling panahon.”


Sa isang maliit na kuwarto sa kapitolyo, nagawan nila ng paraan na huwag mapasakamay ng mga Hapones ang ilang mahalagang dokumentong dala nila. Yaong pinakamahalaga ay isa-isang pinunit nang maililiit ni Pepito at sapilitang nilulon. Ang natirang dokumento ay isiningit na lamang nila sa mga dingding at ang iba ay inihalo sa mga basurang nagkalat sa kuwarto.


Sina Medyor-Heneral Kiyotake Kawaguchi at Koronel Kawakami, pinakamatataas na opisyal ng Hapon sa Cebu, ang kumausap kay Abad Santos. Nang matiyak ng dalawang ito na mataas ang posisyon ni Abad Santos sa gobyerno at siya ang iniwang kinatawan ni Quezon, pinilit siyang kontakin si Roxas sa Mindanaw at pasukuin. Itinanong din sa kanya kung ano ang mga iniwang tagubilin ni Quezon bago umalis.


Nagmatigas si Abad Santos at mahinahon niyang sinabi na hindi kailanman siya maaaring makipagtulungan sa mga Hapones. Lalong hindi rin siya makapanunumpa ng katapatan sa bandilang Hapon dahil iyon ay ‘‘malaking kataksilan sa aking bayan.”


Nang makarating sa mga opisyal na Hapones sa Maynila ang balitang ayaw makipagtulungan ni Abad Santos, ipinasiya nilang hatulan siya ng kamatayan. Kasalukuyan noong naghahanda ang puwersa ng mga Hapones sa Cebu sa paglusob sa Mindanaw kaya isinama na nila ang mag-ama.


Nang isakay sa barko ang mag-ama noong Abril 26, buong akala nila’y sa Maynila sila dadalhin. Nalungkot sila nang malamang sa Lanaw pala sila ililipat. Pansamantala silang ikinulong sa isang eskwelahan sa Malabang at pagkaraa’y inilipat sa isang bakanteng bahay.


Noong tanghali ng Mayo 2, sinundo si Abad Santos ng isang opisyal na Hapon at dinala sa opisina ni Heneral Kawaguchi. Dito, mahinahong tinanggap ni Abad Santos ang masamang balita. Hinatulan siya ng kamatayan dahil daw sa pagiging kasapi ng gabinete ni Quezon, pagpapasunog sa lunsod ng Cebu, at pagpapalimbag ng mga perang pandigma sa buong Kabisayaan. Pero ang tunay na dahilan kung bakit siya hinatulang mamatay ay dahil ayaw niyang makipagtulungan sa mga Hapones at sumumpa sa bandilang Hapon.


Bago barilin, binalikan ni Abad Santos si Pepito at sinabi ang hatol. Gustong bumalik ni Pepito sa kampo at makiusap sa Heneral pero pinigil siya ng ama. Lumuhod na lamang sila sa isang bakanteng kuwarto at sabay na nagdasal.


“Ipakita mo sa mga taong ito na matapang ka. Isang karangalan ang mamatay para sa iyong bayan,” sabi ng ama.


Hindi na nakitang muli ni Pepito ang ama. Mula sa malayo, tanging mga putok na lamang ng baril ang narinig niya.


Anong ang nangyari kay Pepito matapos patayin ng mga Hapones ang kanyang ama? Hindi pinayagan ng mga Hapones na palayain si Pepito at bumalik sa kanyang pamilya. Sa halip, lihim siyang iniluwas sa Maynila mula Mindanaw at itinago sa Manila Hotel. Sa kabila ng kanyang pagtutol, sapilitang isinakay ng eroplano si Pepito, dinala sa Taiwan at pagkaraa’y sa Tokyo.


Sa Tokyo, itinira siya sa Kokusai Gakkuyu Kai Kan (International Friendship House) kasama ng iba pang kabataang buhat sa iba’t ibang bansa. Pinag-aral din siya ng lengguwaheng Hapones. Dahil pinaka- matanda, siya ang ginawang tagapagsalita ng iba pang kabataang Pilipino na nag-aaral doon.


Nang naging embahador ng Pilipinas si Jorge Vargas sa Hapon, nagkaroon siya ng dahilan para umalis sa kanyang tinitirhan. Pumasok siyang personal na sekretaryo at interprete in Vargas.


Nang bumalik sa Pilipinas si Vargas noong 1944 ay isinama siya nito. Noon lamang niya muling nakita ang ina at mga kapatid. Isang buwan siyang namalagi sa bansa pero lagi siyang nagrereport sa mga awtoridad na Hapones dahil itinuturing pa rin siyang bilanggo ng digmaan. Ayaw na sana niyang bumalik pa sa Tokyo pero kung maiiwan naman siya sa Maynila ay kailangang magtrabaho siya sa embahada rito ng Hapon. Pinili na lamang niyang bumalik sa Tokyo kasama ni Vargas.


Nasa Tokyo siya nang sumuko ang mga Hapones noong Agosto 1945 at dumating sa Tokyo ang puwersa ni Heneral MacArthur. Agad siyang nagtungo sa himpilan ng mga Amerikano at nakasama siya sa maraming iba pang bilanggo ng digmaan na pinalaya. Noon pa lamang siya tuluyang nakabalik sa sariling bansa at nakapiling ng pamilya.