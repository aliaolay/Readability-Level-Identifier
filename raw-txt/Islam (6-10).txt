6-10
Nakita na ba ninyo ang moske sa Quiapo? Moske ang simbahan ng mga Muslim. Dito sila sumasamba at nagdarasal. Islam naman ang tawag sa kanilang relihiyon. Alam ba ninyong una pang kumalat sa bansa ang Islam kaysa Kristiyanismo? Ngayon, mahigit sa dalawa at kalahating milyong Pilipino ang Muslim.


Maraming Muslim ang napatay ng mga rebelde nang salakayin nila ang Canton, Tsina. Sa Tsina noon nangangalakal ang mga Muslim. Dahil sa nangyari, lumikas sila sa Tsina at nagpunta sa timog-silangang Asya. Nakarating sila hanggang Borneo kasama ang mga misyonerong Muslim. Mula Borneo ay nagtuloy sila sa Sulu.
 
Mga bato pa ang sinasamba ng mga katutubo nang dumating sa Sulu si Tuan Masha’ika. Hindi tiyak kung itinuro niya sa mga tao ang pagbasa ng Koran, ang bibliya ng Islam, at pagsamba kay Allah, ang Diyos ng Muslim. Napangasawa niya ang anak ni Raha Sipad at ang pamilya niya ang naging unang mag-anak na Muslim sa Maimbung.


Nagulat ang mga taga-Buansa nang dumating doon ang propetang si Karim-ul-Makdum. “‘Nakalalakad siya sa tubig!” “Nakalilipad siyang parang ibon!” “Ito’y isang himala! Isang kababalaghan!’’ Mabilis na kumalat ang mga pangyayaring ito kaya maraming katutubo ang sumunod sa pangaral at pagtuturo niya sa Islam.


“Magtayo. tayo ng moske,” sabi ni Karim. Nakita niyang sumusunod sa kanya ang mga tao kahit matindi ang sikat ng araw. Nagtulong-tulong ang mga lalaki at babae. Pati ang bata ay tumulong sa pagtatayo nito. Nang matapos ang unang moske sa Buansa, lumipat si Karim sa Tawi-tawi at doon naman siya nangaral ng pagsamba kay Allah.


Sampung taon pagkaraan, biglang nagkagulo ang mga kawal sa dalampasigan ng Buansa. ‘‘May dumarating na kaaway! Maghanda kayo!” Nilusob nila ang bangka ni Raha Baguinda. “Hindi ako kaaway! Ako'y isang Muslim!’’ Nang marinig ito ng mga katutubong Muslim, tinulungan nila ang pangkat ni Baguinda. Masaya nilang tinanggap ang mga dayuhan.


Nang dumating sa Sulu si Abu Bakr, patay na si Baguinda at Muslim na ang mga pinuno roon. Naging kaibigan niya ang mga pinunong Muslim. Napangasawa niya si Paramisuli, ang anak
ni Baguinda at nagbunyi ang mga taga-Buansa. Sinasabing siya ang unang sultan ng Sulu. Islam ang ginawa niyang relihiyon ng lahat. Itinuro niya ang Koran at nagpatayo ng moske.


Ayaw lusubin ni Abu Bakr ang mga taga-bundok upang pangaralan at gawing Muslim. Sa halip, nagdala sila ng tinapay sa bundok. Pero natakot ang mga iyon sa ginawa nila. ‘‘May lason ang tinapay! Umalis kayo rito!” Itinapon nila ang tinapay sa mga aso pero hindi nalason ang mga hayop. Mula noon, nagkalapit ang dalawang pangkat.
 
“Ang dala namin ay mabuting balita,” sabi nina Auliya at Maharajah sa mga taong nakatira sa baybayin ng llog Pulanggi. Walang lumapit sa kanila dahil akala ng tagaroon ay masama ang kanilang pakay. Pero nagtiyaga ang dalawang misyonero. Inakit nilang maging Muslim ang pinuno roon kaya nahimok na makinig ang mga katutubo.


Nagulat ang mga katutubo nang dumating sa Malabang ang mga kawal ni Kabungsuwan. Si Kabungsuwan ay pinunong Muslim na lumikas mula Malacca nang sakupin ito ng Portugal. Natakot ang mga katutubo pero lumaban sila. Ayaw nilang pasakop sa mga dayuhan. Marami ang nasugatan sa magkabilang panig hanggang sa manalo as Kabungsuwan.


Galit na galit si Kabungsuwan nang bumalik ang mga katutubo sa pagsamba sa bato. Nilusob niya ang Cotabato at pinalayas ang lahat ng ayaw sumunod sa aral ng Islam. ltinaboy niya ang mga ito sa kabundukan. Ipinagbawal niya ang pakikipag-usap sa mga ito. Sinasabing ang mga katutubong hindi sumuko sa Islam ang ninuno ng mga Tiruray at Manobo.


Isang misteryosong bangka ang hinabol ng mga sundalo ni Magallanes noong 1521. Nang abutan, ang sakay pala ay apo ng sultan ng Brunei at anak ng pinuno ng Luzon. Noong panahong iyon, laganap na ang Islam sa Bisaya, Mindoro at maging sa Luzon. Ang ilang barangay sa may llog Pasig ay hawak ng mga Muslim na dating taga-Borneo.


Sinunog ng mga Espanyol ang barangay ng mga Muslim at winasak nila ang mga moske. Ginawa nilang Kristiyano ang mga katutubo, at bininyagan nilang muli ang mga ito. Dahil sa pananakop ng mga Espanyol, napigil ang paglaganap ng Islam sa kapuluan. Pero nanatiling Muslim hanggang ngayon ang maraming tao sa Palawan, Mindanaw at Sulu.