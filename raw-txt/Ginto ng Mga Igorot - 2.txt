11-16
Unang narinig ni Miguel Lopez de Legazpi ang ginto ng mga Igorot noong Pebrero 1565. Matapos sakupin ang Maynila noong 1571, pinaghanda niya si Juan de Salcedo para lusubin ang hilagang Luson na sinasabing may pinakamaraming ginto sa buong kapuluan.
Ang pananabik ni Salcedo sa ginto ay tulad rin ng pananabik ng ibang mananakop na Espanyol gaya ni Hernan Cortes, kongkistador ng Mexico, na nagsabing “Ako at ang aking mga tauhan ay nagdurusa sa sakit ng puso na ang tanging lunas ay ginto." Nang ipadala si Salcedo sa Mindoro, ginto ang hiningi niyang buwis sa mga Muslim. Ginto rin ang nagtaboy sa kanya para lusubin ang Taytay at Mahayhay, at makarating
hanggang Paracale sa Bikol.
Pagbalik sa Maynila, iminungkahi niya agad ang paglusob sa mga minahan ng ginto sa llokos. Ngunit tutol si Legazpi: walang sasakyan at kulang sila sa tauhan. Nagbalik si Salcedo sa Mindoro at kumuha ng siyam na bangka. Nagsama sin siya ng mga katutubo at 45 kawal-Espanyol. Sa tuwa ni Legazpi, dinagdagan pa niya ang armas at punglo ng pangkat. Nagtuloy sina Salcedo sa Vigan. Nalibot nila ang hilagang Luson at pagkaraan ng tatlong buwan, nagbalik sila sa Maynila dala ang 50 libra ng ginto. Noong 1574, inutusan siyang magbalik doon upang kumuha ng dagdag na ginto. Hindi tiyak kung nakarating si Salcedo rito dahil namatay siya nang walang anumang ulat tungkol sa ginto.


"Ituy" ang tawag hoon sa lupaing nais sakupin ng mga Espanyol. Kabilang rito ang mga lugar sa paligid ng Ilog Magat, ang Aritao, Dupax at Bayombong. Ayon sa mga unang ulat, ang bulubunduking ito ay mayaman sa usa at kalabaw. Nagtatanim ng palay ang mga katutubo sa gilid ng bundok. Napansin din ng mga Espanyol na ang mga bata rito ay halos hubad, maliban sa mga gintong kuwintas na suot nila. Ngunit higit na nakakatakam ang gintong suot ng matatanda. Ang kanilang kamay ay balot hanggang siko ng pulseras na ginto.
Ang kanilang mina ng ginto ay tinatayang makikita sa llog Agno, sa Bued at sa Angalacar. Sinasala ng mga Igorot ang buhangin sa tabing-ilog. Ang makuhang sinto ay ipinapalit nila ng bigas, baboy at kalabaw sa mga taga-Pangasinang dumarayo roon.
Pagkaraan lamang ng isang siglo, halos walang natirang ginto sa mga Igorot. Sinasabi na maaaring ito'y bunga ng mga sumusunod na dahilan. Una, ang gintong kinamkam ng mga Espanyol ay mga personal na alahas ng mga Igorot na tinipon sa loob ng maraming taon.
Ikalawa, hindi napalitan ang mga kinamkam na ginto dahil ang katutubong paraan ng pagmimina ay payak, mabagal at lubhang matrabaho.
Ikatlo, huminto ang mga Igorot sa pagmimina dahil sa utos na anuman ang makuha, ang ikalimang bahagi ay ibibigay sa Hari ng Espanya.
Hindi na nagsikap ang mga Igorot na pagyamanin pa ang kanilang mina dahil nagiging mitsa lamang ng kanilang buhay. 


Pagkaraan ng ilang taon, muling nagkaroon ng interes ang mga Espanyol sa minahan ng mga Igorot. Iba't ibang paraan ang kanilang ginamit upang kamkamin ang lupa ng mga katutubo. Daan-daang magsasaka sa Pampanga ang pilit na dinala sa Ilokos upang sakupin ang mga Igorot. Si Juan Pacheco Maldonado ang pinuno ng ekspedisyon. Naiwang nakatiwangwang ang bukirin ng mga magsasakang pilit ginawang kawal. Kaya nang sumunod na taon, nagkagutom sa gitnang Luson. Sa Lubao lamang, mahigit sa isang libo ang namatay sa gutom. Hindi lamang sa mga Igorot ginamit ng mga Espanyol ang ganitong taktika. Kapag nag-aalsa ang mga Ilokano, mga Bisaya ang ginagamit nilang kawal. Mga taga-Luson ang ginamit ng mga Espanyol laban sa mga Muslim. Bunga nito, lalong nagkahiwa-hiwalay ang mga Pilipino at nanatiling naghahari ang Espanya sa bansa.


Ginamit din ng mga Espanyol ang ilang taksil na katutubo gaya ni Dionisio Capolo. Maraming kakilala si Capolo sa hilagang Luson dahil isa siyang dating lider doon. Ipinadala siya roon ng mga Espanyol kasama ang 100 Pilipino noong 1585. Ngunit hindi rin nila tinangkang pasukin ang teritoryo ng mga Igorot sa takot na mapugutan ng ulo. Noong 1590, muling isinama si Capolo ng mga Espanyol. Nakalikom sila ng mga alahas na ginto mula sa 12 bayan bilang buwis. Kakilala ni Capolo ang pinuno ng mga nasabing bayan kaya napakiusapan niyang magbayad ng mga buwis ang mga iyon. 


Ilang taon din ang lumipas bago muling salakayin ng mga Espanyol ang mga tribu sa bulubundukin ng hilagang Luson. Ngunit sa pagkakataong ito, hindi na ang mga minahan ng ginto ang tanging dahilan. Nais ding masakop at mabinyagan ng mga Espanyol ang mga Igorot dahil nagiging sagabal ang mga ito sa kanilang pananakop sa buong kapuluan.
Bunga ng pansamantalang pag-urong ng mga Espanyol, nakapagpanibagong-lakas naman ang mga Igorot. Gumanti sila sa mga Espanyol at sinalakay ang mga nayong kumikilala na sa kapangyarihan at nagbabayad ng buwis sa Hari ng Espanya. Dinukot nila ang ilang mayayamang katutubo na nagpabinyag na sa bagong relihiyon at pina-tubos ang mga ito. Kung minsan, isang buong nayon ang kanilang dinudukot upang ipain sa mga Espanyol, o pagtrabahuhin sa mga minahan.
Bunga nito, maraming naninirahan sa kapatagan ang natakot magpabinyag sa mga misyonero. Ang iba ay tumakas at nagtago samantalang ang iba ay sumama nang tuluyan sa mga Igorot. Sinasabing sa panahong ito, ang Gran Cordillera ay di marating ng mga misyonero buhat sa Maynila dahil sa takot na matambangan sila ng mga Igorot. Katunayan, sa bulubundukin mula sa Zambales hanggang Caraballo Sur ay mga katutubo ang nakapananaig. Ang pangyayaring ito ay naging mabuting hanapbuhay naman para sa mga taga-Pangasinan. Sila ang ginagawang giya ng mga misyonero paakyat sa bundok. 


Ginamit ng mga Espanyol ang relihiyon upang payapain ang mga Igorot at pagbayarin ng buwis ang mga ito sa pamahalaan. Ayon sa mga Agustino, si Fray Esteban Marina ang unang misyonero sa mga Igorot. Noon pang 1584 siya nagbibinyag sa Tagudin, isang bayang madalas dalawin ng mga Igorot na nagbebenta ng ginto at iba pang gamit buhat sa bundok.


Noon ay nagdadalawang-isip si Gobernador Francisco Tello tungkol sa pagpapadala ng mga sundalo sa lupain ng mga Igorot. Kaya ipinadala niya si Fray Marin sa isang tribu malapit sa silangang Pampanga. Dahil matagal na niyang naging kaibigan ang mga tagabundok, nagtiwala si Fray Marin na kaya niyang binyagan ang mga ito. Umakyat siya sa bundok kasama ang isang utusan at ang tanging dala ay krusipiho lamang. Kinausap niya ang pinuno ng tribu. Nakinig naman sa kanya ang mga katutubo ngunit bigla na lamang siyang pinana mula sa likod.
Itinali siya ng mga katutubo at di naglaon, siya ay namatay. Ginawa iyon ng mga katutubo upang bigyan ng aral ang mga Espanyol.


Nang malaman ito ni Gobernador Tello, nagpadala siya ng isang hukbo na binubuo ng 3,000 kawal. Ngunit hindi rin nasakop ang mga katutubo. Ang hukbo ay tinambangan nila at lahat ng kawal ay pinatay.


Dahil sa pananambang ng mga katutubo sa hukbo ng mga Espanyol, naisip ng mga opisyal ng hukbo na hindi nila kayang pasukuin sa pamamagitan ng paglusob ang mga tagabundok, kabilang na ang mga Zambal, Tinguian at Igorot. Una, limitado ang kanilang tauhan at armas. Ikalawa, lubhang malawak ang lupaing nasasakop ng mga katutubo


Dahil dito, hinimok nila ang mga binyagang Pilipinong nasa kapatagan na sumalakay sa lupain ng mga di-binyagan at gawing alipin ang mga iyon. Ngunit ang ganitong palakad ay ipinagbabawal ng pamahalaan ng Espanya. May batas na nagbabawal sa lahat ng mamamayang sakop ng Espanya na mang-alipin at magpaalipin. Nang sapilitang ikadena ni Gobernador Gomez Perez Dasmariñas ang mga nahuling Zambal at ipadala ang mga ito sa mga barkong pandigma bilang tagasagwan, sinulatan siya ni Haring Felipe Il na ito ay labag sa batas.


Subalit may ibang palagay ang mga huwes at misyonerong nasa Pilipinas tungkol dito. Mahaba ang kanilang naging pagtatalo. Noong Disyembre 1 606, nagpalabas ng utos na nagbibigay-kapangyarihan sa mga taga-Pangasinan at Pampanga para lusubin ang mga tribu sa kabundukan at gawing alipin ang mga nabibihag. Noong 1608, isang nagngangalang Francisco Salgado ang lumusob sa lupain ng mga Tinguian. Bukod dito ay wala nang iba pang ulat tungkol sa naging reaksiyon ng mga katutubong binyagan sa batas na ito. Ang tanging layunin nito ay hatin ang mga Pilipino upang magtagumpay ang mga Espanyol sa pananakop sa bansa. 


Nagtiyaga ang mga misyonerong Espanyol sa pagbibinyag sa mga katutubo. Noong 1610, may mga nayon na sa paanan ng Cordillera Sentral ang dumadalo sa misa ng mga misyonero. Isa sa unang binyagan ang mangangalakal na si Domingo Dogarat. Si Fray Tomas, ang misyonerong nagbinyag kay Dogarat, ay tumawid sa bulubundukin ng Cordillera upang himukin ang mga taga-Ituy na yumakap sa bagong relihiyon. Nagtayo rin siya ng misyon sa Cagayan at Narvacan. Nang panahon ding yon, ang mga bayan ng Agoo, Bauang, Balacan, Tagudin, Candon, Narvacan, Vigan, Bantay, Batac, Laoag, Bacarra at Dingras ay pawang sakop na ng simbahang Katoliko. Dahil sa pagdami ng kanilang misyon sa paanan ng bundok, nagkaroon ng lakas ng loob ang mga misyonero na umakyat sa lupain ng mga tagabundok at himukin ang mga ito na magpabinyag. Sa hilaga, winasak ng mga misyonero at binyagang katutubo ang mga banal na yungib ng mga tagabundok, lalo na iyong nasa Claveria, Pamplona at Abulug.


Ngunit nanatiling matigas ang loob ng mga Igorot. Kahit sa mga nayong sakop na ng mga Espanyol, kailangang magdala pa ng hukbo ang mga kolektor ng buwis sa takot na baka biglang sumalakay ang mga Igorot habang sila’y naroroon. Maaaring sabihin, na kahanga-hanga ang katapangan ng mga misyonerong umakyat sa lupain ng mga Igorot. Ngunit higit na tumpak na tingnan ang pangyayaring ito bilang patunay na may tiwala ang mga tribu na hindi sila kayang salakayin ng hukbo kaya nila tinatanggap ang mga misyonero. Ang totoo'y nais ding matutuhan ng mga Igorot ang kaalamang dala ng mga misyonero. 


Nang mga sumunod na taon, lalong naging masigasig ang mga misyonerong Espanyol na mabinyagan ang mga tribung naninirahan sa bulubundukin ng Hilagang Luson. Patuloy sa pagtanggi ang mga Igorot na yumakap sa bagong paniniwala at madalas nilang salakayin ang mga nayong sakop na ng bagong relihiyon. Noong 1610, ihahatid ni Fray Baltazar Fort ang isang kalis na ginto nang tumanggi siyang magpasama sa mga kawal. "May tiwala ako sa Diyos!" wika ng prayle. Ilang Pilipinong tagabuhat ng kanyang dala-dalahan lamang ang pinayagan niyang sumama sa kanya. Malapit sa Narvacan, ang pangkat nina Fray Fort ay tinambangan ng mga Tinguian, Nagtakbuhan ang mga kasama ng prayle sa takot mapugutan ng ulo. Tumakas din ang prayle na namumutla sa takot at panay bulong ng dasal.


Ang lugar na pinangyarihan ng pananambang ay kinatatakutan ng mga Espanyol sapagkat ang pook na iyon ay kontrolado ng mga di-binyagang katutubo. Mula sa Mangaldan hanggang Agoo, walang pangkat ng mga Espanyol ang naglalakas-loob na magtayo ng kampo, maging araw o gabi. Ayon sa isang ulat noong 1619, araw-araw ay may dinudukot o pinupugutan ng ulo sa mga liblib na pook sa pagitan ng Bauang at Ilog Balbas. Wala ring dayuhan na nais gumawi sa mga bayan ng Bacnotan at Bangar dahil ang mga ito ay teritoryo ng mga di-binyagan. Ang mahabang bilang ng mga dinukot at pinatay na Espanyol at katutubong binyagan ay patunay na nanatiling malaya ang mga Igorot, Tinguian, Zambal at iba pang pangkat mula sa pananakop ng mga Espanyol. 


Totoong pagbibinyag sa mga Igorot ang unang nais gawin ng mga misyonerong Espanyol sa lupain ng mga di-binyagan sa hilagang Luson. Ngunit nanatili rin ang kanilang interes sa ginto ng mga katutubo. Lamang, ang mga nalalaman nila tungkol sa mina ng mga Igorot ay pinanatili nilang lihim. Hindi nila ito ibinunyag sa mga kababayang opisyal ng pamahalaan. Ganito ang nangyari kay Fray Jacinto Palao ng San Carlos. Naging kaibigan siya ng mga Igorot at nakita niya kung gaano kayaman ang mina ng mga katutubo. Ngunit hindi niya ito ipinagtapat kanino man. Inilihim ng mga misyonero ang bagay na ito dahil ayaw nilang sapitin ng mga katutubo ang nangyari sa mga minahan ng ginto sa Peru at Sentral Amerika. Dahil sa kasakiman ng mga mananakop, halos nangamatay lahat ang mga mamamayan malapit sa minahan sa dalawang pook na nabanggit.


Ang ganitong pangyayari ay nakarating sa kaalaman ni Hernando de los Rios Coronel, prokurador-heneral. Agad niyang ipinatawag ang mga pinuno ng iba't ibang orden at hiningan ng paliwanag kung bakit hindi nakikipagtulungan ang mga misyonero sa pagsakop sa mga minahan ng mga katutubo. Tiniyak niya na hindi mangyayari ang kinatatakutan ng mga misyonero. Hindi raw aalipinin ang mga katutubo. Katunayan, ni hindi raw mga Pilipino ang pagagawin sa mga minahan kung sakaling masakop ito ng mga Espanyol. Sa Maynila raw ay maraming manggagawang Tsino na naghihintay lamang ng mapapasukan. Sa ganitong paliwanag, pumayag din ang mga misyonero na makipagtulungan sa hukbo sa pagsakop sa mga minahan. 


Pumayag din sa bandang huli ang mga pinuno ng mga ordeng panrelihiyon na makipagtulungan sa hukbong Espanyol sa pananakop sa mga minahan ng ginto ng mga Igorot. Ayon kay Obispo Diego de Soria ng Nueva Segovia, ang pagbubukas sa mga minahan ng mga Espanyol ay makapagpapadali ng kanilang tungkuling binyagan ang mga katutubo. Kapag nasakop ng mga Espanyol ang minahan, dadayuhin ito ng mga mangangalakal at makikita ng mga tagabundok ang kaunlarang maaaring mapasakanila kung magpapabinyag sila tulad ng mga dayuhang mamumuhunan sa minahan. Nagpabalik-balik sa Maynila si Obispo Soria dala ang ilang pirasong ginto. Tumulong siya pagkumbinsi sa mayayamang Espanyol na magpadala ng mga tauhan sa hilagang Luson upang makatulong sa pagsakop sa mga minahan. Ang mga ito ay pinangakuan niya ng malaking tubo kapag nagtagumpay ang operasyon laban sa mga Igorot. Nagpadala rin ang mga misyonero ng petisyon sa Hari ng Espanya na humihingi ng dagdag na salapi upang itaguyod ang proyekto.


Noong 1616, nagtungo sa Espanya si Fray Juan de Leyba, dala ang maraming petisyon mula sa mga kakilalang tao sa Maynila na humihimok sa Hari na bigyan ng lisensiya ang mga relihiyoso sa pagsakop sa minahan. May dala rin siyang ilang piraso ng ginto upang patunayan na ang kayamanan ng mga di-binyagan sa hilagang Luson ay tunay na katakam-takam. Sumulat din ang Arsobispo ng Maynila sa Hari.
Inilarawan niya ang kayamanan sa ginto ng mga Igorot na bumababa sa bayan. Isang Pransiskano ang sumulat naman ng mahabang tala na naglalarawan sa mayamang minahan at humihiling sa Hari na magpadala ng mga ekspertong Mehikano upang tumulong sa pagsakop dito. 


Noong Disyembre 19, 1618, bumaba ang Dekreto Royal na nagbibigay-pahintulot na sakupin ang minahan at payapain ang mga Igorot. Noon din ay naghanda ng hukbo ang mga Espanyol. Ngunit alam ni Gobernador Fajardo na hindi isusuko nang gayon na lamang ng mga Igorot ang kanilang lupain. Tiyak na lalaban ang mga Igorot. Kung gayon, angkop ba na digmain ng mga Espanyol ang mga taga-bundok?


Nagtalo ang mga misyonero. Maaari nga namang inibig ng Diyos na itago ang mga minahan sa mga Espanyol dahil ito ay sadyang inilaan para lamang sa mga "barbaro." May karapatan nga kaya ang Hari ng Espanya sa minahan ng ginto ng mga Igorot? Sa kanilang pagtatalo, nagkaisa sila sa palagay na dapat digmain ang mga Igorot sapagkat maraming kasalanan na ang nagawa ng mga ito laban sa Espanyol. Inisa-isa nila ang nagana na pagdukot at pagpatay sa mga misyonero at kawal ng hukbo. Binanggit din nila ang pananakot na ginagawa ng mga ito sa mga binyagang katutubo.


Matapos ang mahabang pagtatalo, nagkaisa sila na bigyan ng pagkakataon ang mga Igorot. Kung mangangako ang mga ito na hindi sasalakay sa nayon ng mga binyagan at kikilalanin ang kapangyarihan ng Hari ng Espanya, ang mga Igorot ay patatawarin at tutulungan ng mga ekspertong ipadadala ng pamahalaan sa pagmimina ng ginto. Ngunit kung magmamatigas ang mga Igorot, sasalakayin sila ng hukbo.


Kasama ang 1,700 tauhan, nagtayo ng kampo si Kapitan Garcia de Aldana sa Duplas at nakipagkita sa 50 pinuno ng mga Igorot. Ngunit matatag ang sagot ng mga Igorot. "Hindi kami magbabayad ng buwis at pasasakop kanino man. Kung nais ninyo kaming maging kaibigan, kayo ang magbayad sa amin ng buwis!" 


Walang nangyari sa ekspedisyon ni Aldana. Hindi niya napilit na magbayad ng buwis ang mga Igorot. Pagkaraan ng tatlong taon, isang bagong hukbo, mas malaki at mas maraming dalang armas at pagkain, ang muling binuo sa pamumuno ni Antonio Carreno de Valdez.
Nagtayo ng dalawang kuta ang pangkat sa Cordillera. Dahil tag-ulan at handa ang mga Espanyol sa pakikidigma, hindi muna sumalakay ang mga Igorot. Ganito ang ginawang taktika ng mga Igorot sa loob ng tatlong daang taon upang hindi sila masakop ng mga Espanyol. Hangga't handa ang mga kaaway si pagsalakay, pumapayag ang mga Igorot na kunwari ay makipagtulungan at maging kaibigan ng mga Espanyol.
Ngunit pagdating ng panahong ubos na ang pagkain at armas ng hukbo at ang mga kawal ay wala nang lakas dahil sa tagal ng pananatili sa bundok, saka lumulusob ang mga Igorot.


Ganito ang nangyari sa pangkat ni Carreno. Sa loob ng buong panahon ng tag-ulan, malaya silang nakakakilos sa kanilang kampo. Naghintay ang mga Igorot na maubos ang kanilang pagkain. Pagsapit ng Nobyembre, halos said na ang kaban ng mga Espanyol at ang kanilang mga kanyon ay di na magamit dahil kinalawang. Hindi naman makahingi ng dagdag na tauhan at armas si Carreno dahil masama ang panahon. Isang gabi, bigla na lamang silang sinalakay ng mga Igorot. Ilang opisyal ang agad pinutulan ng ulo. Si Carreno mismo ay nasugatan. Napilitang umurong si Carreno at magbalik sa Maynila na bigo sa kanyang misyon.


Ngunit ayaw maniwala ni Gobernador Fajardo na hindi kaya ng mga Espanyol ang mga Igorot. “Hindi tayo patatakot sa mga taong bundok!" sabi nito saka muling naghanda ng isa pang misyon sa pamumuno ni Don Alonso Martin Quirante. 


Sunog na ang dating kampo ng mga Espanyol nang dumating ang hukbo ni Quirante sa Duplas noong Pebrero 1624. Tatlumpung Espanyol at 150 Pilipino ang kasamang namatay nang pasabugin nila ang mga batong ihinarang ng mga Igorot sa Buenavista.


Wala isa mang katutubo silang inabutan sa minahan sa Galan. Wasak ang lugar at halatang matagal nang iniwan ng mga Igorot. Kasama ang ilang kawal at interprete, pinuntahan ni Quirante ang mga pook na maaaring pagtaguan ng mga Igorot ngunit ayaw siyang harapin ng mga ito. Nagkukubli ang mga katutubo at panay sutsot at halakhak lamang ang itinutugon sa kanya. Samantala, ipinagpatuloy ng mga tauhan ni Quirante ang pagmimina sa Galan. Ilang buwan na ang lumipas ay wala pa ring katiyakan kung pagkakakitaan nga ng pamahalaan ang pagkakasakop sa minahang iyon.


Dahil dito, nangamba ang mga opisyal sa Tanggapan ng Tesorero sa patuloy na lumalaking gastos ng mga Espanyol. Ilang ekspedisyon na ang naipadala sa lupain ng mga Igorot ngunit wala pang nagtatagumpay sa mga iyon. Ayon sa kanila, kahit masakop ng mga Espanyol ang mga minahan, maaaring di sila tumagal sa pook na iyon dahil lubhang mapanganib. Marami ang nagpalagay na dapat nang tigilan ng mga Espanyol ang proyekto at tanggapin ang kanilang pagkatalo sa mga Igorot. Noong Mayo 1624, dumating ang nakapanlulumong ulat ni Quirante na hindi sapat ang kakayahan ng mga Espanyol upang sakupin ang mga igorot at lubos na pakinabangan ang mga minahan. Pagkalipas ng 150 taong pagtatangka, iniwan ng mga Espanyol ang Galan. Unti-unting nawala sa isip ng mga mananakop ang pangarap na masamsam ang ginto ng mga Igorot.