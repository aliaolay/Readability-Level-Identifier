6-10
Kilusang Propaganda ang tawag sa malaking kampanya para sa mga pagbabago bago ang Himagsikang 1896. Kilalang mga lider Propagandista sina Jose Rizal, Graciano Lopez-Jaena at Marcelo H. Del Pilar.
Gusto nila na ituring ng Espanya ang Pilipinas na isang probinsiya sa halip na isang sakop o kolonya.
Gusto rin nilang mabawasan ang pagsasamantala ng mga prayle at pinunong Espanyol sa Pilipinas.


Karamihan sa mga Propagandista ay ilustrado. Ito ang tawag sa mga nakapag-aral noon. Mayaman sila at mula sa kilalang pamilya. Ang iba sa kanila’y mestisong Espanyol o Tsino. Gusto nila ng reporma sa lipunan at gobyerno dahil kahit mayaman sila at nakapag-aral ay mababa sila sa mga purong Espanyol. Habang nag-aaral o nakatira sa Espanya, nagkatagpo sila at nagkaisang kumilos.


Sa umpisa, walang samahan ang mga ilustrado. Kanya-kanya sila ng pagkilos at pagsusulat. Si Lopez-Jaena halimbawa ay aktibong magtalumpati tungkol sa malungkot na kalagayan ng Pilipinas.
Noong 1882, natatag ang Circulo Hispano-Filipino. Ito ang unang organisasyong Pilipino sa Espanya. Dito magkakatagpo ang mga unang Propagandista.


Dumating din noong 1889 si del Pilar at agad tumulong sa mga Propagandista. Tumakas siya noon mula sa Pilipinas dahil ipinahuhuli siya ng mga prayle. Nang lumaon, pinalitan niya si Lopez-Jaena bilang editor ng La Solidaridad. Sa alyas na Plaridel, kinilala si Del Pilar na pangunahing peryodista ng mga Propagandista.


Bukod sa pagsulat sa mga peryodiko sa Espanya, inakit din ng mga Propagandista ang interes at simpatya ng mga pulitikong Espanyol. Sa pamamagitan ng isang samahang Pilipino-Espanyol ay nagpapasok sila ng mga panukalang-batas sa Cortes at naglalakad ng mga reporma para sa Pilipinas. Isa sa pangunahing layunin ng samahan ay magkaroon ng kinatawan ang Pilipinas sa batasang Espanyol na ang tawag ay Cortes.


Di nagtagal, mas dumami ang mga Pilipinong bumabatikos sa masamang palakad sa Pilipinas.
Nagkaroon ng mga debate sa peryodiko. Ipinagtanggol ng mga ilustrado ang karapatan at karangalan ng sariling bansa. Nalathala ang peryodikong España en Filipinas at dito maraming lumabas na akdang Propagandista. Lumabas din ang nobelang Noli Me Tangere ni Rizal at nakilala siya bilang lider ng kilusan.


Noong 1888, nabuo ang kapisanang La Solidaridad. Ito ang pinakamalakas na samahang Pilipino sa buong panahon ng Kilusang Propaganda. Inilabas nito ang peryodikong La Solidaridad at si Lopez-Jaena ang naging unang editor. Sa samahan at peryodikong ito nabuhos ang buong lakas at talino ng mga Propagandista.


Nagalit ang mga prayle sa nangyari. Ginamit nila ang pulpito para sagutin ang mga atake ng mga Propagandista. Ginamit din nila ang kanilang lakas para ipagbawal ang akdang Propagandista. Ang ibang prayle ay sumulat din ng mga sagot laban sa La Solidaridad.


Tinawag ng mga prayle na "erehe" at "filibustero" ang mga Propagandista. Erehe noon ang tawag sa mga tao na hindi sumusunod sa utos ng Simbahan. Filibustero naman ang tawag sa mga tao na kaaway o kumikilos laban sa gobyerno. Paraan ito para matakot ang taumbayan na tumulong sa Kilusang Propaganda at para magkaroon sila ng dahilan na ipahuli ang mga aktibong Propagandista.


Isang dagdag sa pagkakaisa ang Masonerya. Samahan ito para sa kapatirang pandaigdig at marami sa mga Propagandista ang mason. Pati ang piling kaibigang pulitikong Espanyol ng mga Propagandista sa Europa ay mason. Sa Pilipinas, maraming Pilipinong sumapi sa Masonerya dahil sa galit sa mga prayle.
Ang paraan ng organisasyon ng mga mason ang magiging modelo kahit ni Bonifacio sa lihim na pagtatayo ng Katipunan.


Kumakalat ang akdang Propagandista sa Pilipinas sa pamamagitan ng Comite de Propaganda. Ang mga kasapi nito ang lihim na tumatanggap at nagpapamigay ng mga kopya ng La Solidaridad. Ito rin ang nangangalap ng pera para iabuloy sa gastos ng mga Propagandista sa Espanya. Malaki rin ang naitulong sa pagpupuslit ng mga akda ni Jose Basa na nasa Hongkong.


Noong 1892, umuwi sa Pilipinas si Rizal. Ayaw siyang pauwin ng mga kaibigan pero gusto niyang tumulong sa pamilya na matagal nang ginugulo ng mga prayle. Sa Maynila, itinayo niya ang La Liga Filipina. Pero walang nangyari sa samahan dahil biglang hinuli si Rizal at ipinatapon. Nang bitayin si Rizal sa Bagumbayan noong 1896, nawalan ng isang lider ang Kilusang Propaganda.


Nanlumo ang mga Propagandista sa nangyari. Unti-unting nawalan ng panustos ang Soli at namulubi si del Pilar sa Espanya. Nakita naman ng iba na dapat isulong ang layunin ng Kilusang Propaganda. Hindi dapat humingi lamang ng reporma; dapat nang kumilos para sa kalayaan. Kaya isinilang ang Katipunan ni Bonifacio na humantong sa Himagsikan noong 1896.