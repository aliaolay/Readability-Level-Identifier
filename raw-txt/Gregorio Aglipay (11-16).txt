11-16
Mayo ng taong 1860 nang isilang ang isang malusog na sanggol sa Batac, Ilocos Norte. Pista ng San Gregorio nang siya ay binyagan, kaya gaya ng nakaugalian, Gregorio din ang ipinangalan sa bata.


Palibhasa’y anak ng magsasaka, maliit pa lamang si Gregorio ay natuto nang humawak ng araro at karit. Maaga niyang naranasan ang hirap ng buhay ng isang magbubukid.


Kahit mahirap lamang sila, si Gregorio ay nanatiling masigla at lubhang mapangahas. Kapag wala siyang ginagawa, sasakay siya sa kabayo at patatakbuhin ito nang buong tulin. O kaya’y tatalon siya sa ilog na tila hinahamon ang pagkalalaking alon. Kung hindi nama’y aakyatin niya ang malalaking puno hanggang sa marating ang pinakamataas na sanga. Madalas din siyang mapaaway kapag tinutukso siya ng kanyang mga kalaro. Dahil sa kalikutan ay hindi lamang minsan siyang nasugatan. At madalas din siyang makagalitan at mapalo ng amain na umampon sa kanya.


Wala siyang ikinaiba sa karaniwang bata. Kaya wala ring nagakalang balang araw ay kikilalanin siya bilang pinakamataas na pinuno ng isang bagong Simbahan. Siya si Gregorio Aglipay, ang namuno sa pag-aaklas laban sa Simbahang Katoliko at lider ng Iglesia Filipina Independiente.
 
Noong panahong yaon, may kautusang nagtatakda sa sapilitang pagtatanim ng limang libong punla ng tabako. Inabot ng tag-ulan sina Gregorio kaya hindi agad sila nakatupad sa utos. Dahil dito’y dinakip ang mag-amain ng mga guwardiya sibil.


Maglalabindalawang taon na siya nang bitayin ang mga paring sina Gomez, Burgos at Zamora sa Bagumbayan. Naging usap-usapan ito ng mga taumbayan. “Pati pala mga pari ay hindi nakaliligtas sa kanilang kalupitan,” naisip ni Gregorio.


Hindi naglaon ay ipinasiya niyang lumuwas ng Maynila. Pumasok siya sa San Juan de Letran, kolehiyong pinamamahalaan ng mga paring Dominiko. Nagtrabaho siya bilang utusan ng mga pari upang matustusan ang kanyang pag-aaral.


Bagama’t pagod ang katawan sa paggawa ay mahusay pa rin niyang nagampanan ang kanyang pag-aaral. Hindi siya natakot na tanungin ang kanyang mga propesor kung sa palagay niya’y nagkamali sila. Minsan ay hindi siya nasiyahan sa markang ibinigay sa kanya sa isang pagsusulit. Ipinaglaban niyang bigyan siya ng isa pang pagsusulit sa harap ng mga pinuno ng paaralan. At mahusay naman ang kinalabasan. Tinaasan ang kanyang marka at binigyan pa siya ng medalya ng karangalan sa naturang kurso.
 
Nang makatapos siya ng kolehiyo ay binalak niyang kumuha ng abogasya. Subalit nagbago siya ng isip at sa halip ay nagpasiyang magpari. “Higit na kailangan ng mga mamamayan ang mga paring Pilipino,” naisip niya.


Bumalik siya sa Ilocos at napasok sa seminaryo ng Vigan noong 1883. Hindi niya nakasundo ang mga pari rito kaya nalipat siya sa Maynila at doon siya inordenahan.


Si Aglipay ay naging ganap na pari ng Simbahang Katoliko Romano noong Disyembre 21, 1889 sa gulang na 29. Ang batang-batang pari ay nagdaos ng kauna-unahang misa sa simbahan ng Sta. Cruz sa Maynila noong unang araw ng 1890.


Nang sumiklab ang digmaan laban sa mga Espanyol, maraming paring Pilipino ang dinakip at pinarusahan. Ang ilang pinaghihinalaang mga kasama sa Katipunan ay binitay.


Gayunman ay hindi pa rin natakot ang mga makabayang pari. Kasama na rito si Padre Aglipay na nakipag-ugnay sa mga tebolusyonaryo sa Victoria, Tarlac. Upang hindi siya mahalata ng mga maykapangyarihan, kunwari’y kumuha siya ng tatlumpung tauhan na nagtrabaho sa kanya bilang karpintero. Subalit ang totoo’y mga kasapi sila ng Katipunan. Ang pangkat na ito ang nagligtas kay Heneral Makabulos, lider ng mga rebolusyonaryo, nang siya’y masukol ng mga Espanyol.
 
Oktubre 20, 1898, hinirang ni Heneral Emilio Aguinaldo, pangulo ng Rebolusyonaryong Pamahalaan, si Gregorio Aglipay bilang Vicario General Castrense. Ibig sabihi’y siya ang pinakamataas na pinunong panrelihiyon ng bayang nakikipaglaban.


Ang pagtanggap ng tungkuling ito ay tahasang paglabag sa patakaran ng Simbahang Katoliko. Subalit nangibabaw sa pari ang damdaming makabayan. Kinabukasan din ay inilabas niya ang kanyang Unang Manipesto sa mamamayang Pilipino.


“Minamahal kong mga kapatid,” anang liham, “ngayon ay malapit na tayong tubusin ng Rebolusyon sa pananakop ng Espanya. Kaya’t nararapat din nating harapin ang paglagot sa tanikalang patuloy na iginagapos sa atin ng mga paring Espanyol.”


Sa mga sumunod pang manipesto, nanawagan si Padre Aglipay sa lahat ng paring Pilipino upang magkaisa sa pagtataguyod sa Rebolusyonaryong Pamahalaan. Sinimulan din niyang itatag ang balangkas ng isang Simbahan ng mga Pilipino.


Nang buksan ang Kongreso sa Malolos noong Setyembre 1898, pinagtibay ang kautusang nagpapalayas sa mga prayleng Espanyol sa Pilipinas. Inaprubahan din ang pagkumpiska sa lahat ng pag-aari ng mga prayle.


Ang panunungkulan ni Padre Aglipay bilang pinakamataas na pinunong ispiritwal ng bansa ay tahasang paglabag sa patakaran ng Simbahang Katoliko. Ipinagharap siya ng sakdal sa hukuman ng simbahan. Tatlong ulit siyang ipinatawag upang dumalo sa paglilitis pero hindi siya nagpakita.


Kaya noong Abril 29, 1899, si Padre Aglipay ay ipinahayag na ekskomunikado — ibig sabihin ay pinuputol ang lahat ng kanyang pakikipag-ugnayan at karapatan sa Simbahang Katoliko. Ayon sa hatol ng hukuman, ang ginawa niyang pagsuway ay katumbas ng rebelyon laban sa Simbahan.


Ang pasiyang ito ay ipinakalat at ipinaskel sa pintuan ng mga simbahan. Subalit lalo lamang tumanyag ang pari.


“Ang mga obispong Espanyol ay kaaway ng mamamayan,” tugon ni Aglipay sa mga paratang. “Nilabag nila ang karapatan ng mga paring Pilipino at ng taumbayan. Gumawa sila ng mga pagmamalabis kasama na ang pagpatay sa mga paring tulad nina Gomez, Burgos at Zamora. Kaya’t wala silang karapatang pamunuan ang mamamayang Pilipino.”


Noong Oktubre 23, 1899, nagpatawag ng pulong si Aglipay upang itatag ang organisasyon ng bagong Simbahan. Dalawampu’t pitong pari ang nanumpa ng katapatan sa Papa. Subalit hindi nila kinilala ang kapangyarihan ng mga obispong Espanyol.


Pebrero 4, 1899 nang magsimula ang hayagang paglalaban ng mga mandirigmang Pilipino at sundalong Amerikano. Sa simula pa lamang ay malaki na ang kalamangan ng mga Amerikano. Higit na makabago at marami ang kanilang mga sandata. Samantalang ang panlaban ng mga Pilipino ay iilang ripleng Remington. Ang karamihan ay mga itak lamang ang hawak na sandata.


Isa-isang bumagsak ang tanggulan ng mga Pilipino. Napilitang ilipat sa kabundukan ang himpilan ng Rebolusyonaryong Pamahalaan. Si Aglipay ay kasama ni Aguinaldo sa pag-atras patungong Isabela. Pagkatapos ay umuwi siya sa Ilocos.


Nang makarating sa kanila, si Padre Aglipay ay gumawa ng mahalagang pasiya. Bumuo siya ng sariling pangkat ng gerilya sa Batac. Ang dating paring nakadamit ng sutana ay nakasuot ngayon ng uniporme ng mandirigma. “Isa ka nang ganap na rebolusyonaryo,” bati sa kanya ng mga kapanalig.


Ang sakop ng kanilang operasyon ay ang mga bundok sa paligid ng Batac. Bagama’t higit na malakas ang armas ng kaaway, nakalalamang sila sa pook na ito sapagkat kabisado nila ang loob at labas ng kabundukan.


Ang ginawa ng pari ay lumikha ng malaking balita, “Susmaryosep, namundok na pati pari!” bulalas ng mga nakabalita. ‘‘Pilipino rin siya,” sagot naman ng mga nakauunawa.
 
Ang gerilyang pari ay naging paksa ng usap-usapan ng mga taumbayan. Naging bukambibig ang kanyang pangalan at sarisaring kuwento ang kumalat hinggil sa kanyang kagitingan.


May nagsasabing nakita siyang sakay ng puting kabayong may pambihirang kapangyarihan. Naaamoy diumano ng kabayo kapag may papalapit na Amerikano kaya nakaiiwas sa panganib ang pari.


Dahil sa kanyang lumalaking katanyagan ay lalong pinag-ibayo ng mga kaaway ang pagtugis sa kanya. Pinangakuan ng gantimpala ang makadadakip sa kanya nang buhay o patay. Ngunit ayon pa rin sa sabi- sabi, may mahiwagang galing ang pari kaya hindi madakip-dakip. Madalas pa nga raw siyang dumaan sa hanay ng mga kawal-Amerikano nang hindi siya nakikilala. Maluwag din siyang nakapapasok sa mga sabungan, dahil wala namang nagtatangkang magsuplong sa kanya.


Noong Marso 23, 1901 ay nadakip si Heneral Emilio Aguinaldo. Kasunod niya ay marami pang gerilya ang nahuli o kaya’y sumuko. Samantala’y unti-unting nalagas ang mga tauhan. ni Aglipay. 
Nagpasiyang sumuko si Padre Aglipay noong Abril 30, 1901. Gayunpaman, hindi rin nagsuko ng armas ang kanyang mga tauhan na naghahanda pa sa mga susunod na magaganap.
 
Nang maghari ang pansamantalang kapayapaan, lumitaw na muli ang mga isyu na sandaling nakaligtaan. Ano ang gagawin sa mga pag-aari ng mga prayleng Espanyol? Pahihintulutan ba silang bumalik sa mga simbahang iniwan nila noong kainitan ng Rebolusyon? Dapat ba silang
palayasin sa Pilipinas? Ano ang mangyayari sa kanilang mga lupain at ari-arian?


Lalong umigting ang kilusang humihiling na patalsikin ang mga prayle sa ating lupain. Pinakamalakas ang mga tinig ng pagtutol sa Ilocos. Noong panahon ng Rebolusyon, ang mga paring Pilipino sa pamumuno ui Aglipay ay humalili sa mga simbahan. Ngayon ay inalisan ng tungkulin si Aglipay at ibinigay ang posisyon sa isang prayle.


Nagpulong ang mga paring Ilokano noong Enero 1902 upang talakayin ang isyung ito. Napagkasunduan nilang igiit ang karapatan nilang manungkulan bilang kura ng lahat ng parokya sa Pilipinas. “Kapag hindi tayo pinahintulutan,” pasiya nila, “titiwalag tayo sa Roma at magtatatag ng Simbahang Pilipino.” Inatasang mamuno sa Simbahang ito si Aglipay.


Sa ikalawang pulong sa Kullabeng, Badoc, Ilocos Norte, noong Mayo 8, 1902, tahasang idineklara nila ang pagtiwalag sa Roma. Noon natatag ang Simbahang tinawag nilang Iglesia Filipina Independiente.


Ang pormal na inagurasyon ng Iglesia Filipina Independiente ay ginanap noong hapon ng Oktubre 25, 1902 at umabot hanggang sumunod na araw. Isang barida ng musiko ang malugod na bumati sa mga mamamayan ng Tundo. Pagkatapos ay huminto ito sa tapat ng Botica Morelos sa Kalye Azcarraga. Ang botika ay napapalamutian ng mga banderitas at parol na kulay pula, puti at asul. Sa ikalawang palapag ng gusaling ito itinayo ang altar at pansamantalang himpilan ng Simbahan.


Kinaumagahan, higit na maraming banda ng musiko ang humarana sa mamamayan. Wari’y isang malaking pista ang ginaganap. Alas-siyete pa lamang ay umaapaw na ang mga tao sa ikalawang palapag ng botika. Pati ang kalye sa tapat nito ay puno ng mga tao. Kaya’t ibinaba ang altar at itinayo sa kalsada sa ilalim ng isang kubol.


Alas-otso ng umaga nang idaos ni Padre Aglipay ang misa. Pagkatapos ay nangusap ang pari. Ipinaliwanag niya ang sanhi ng pagtiwalag sa Roma. “Nais nating itampok ang dangal ng mga paring Pilipino,” sabi sa tinig na puno ng damdamin. “Sa gayong kalagayan lamang magkakaroon ng wagas na pagsamba.”


Ang pangyayaring ito ay kinondena ng Simbahang Katoliko. Binalaan ang mga taong huwag makikipag-ugnay o aanib sa sektang ito. Sinumang umanib ay parurusahan ng ekskomunikasyon.


Mabilis na kumalat sa iba’t ibang panig ng kapuluan ang Iglesia Filipina Independiente. Nang lumaon, naging kilala ito sa taguring “Aglipay.” Ang mga simbahang iniwanan ng mga paring Espanyol at pinamahalaan ng mga paring Katoliko na sumapi sa Aglipay ay nalipat sa pag-aari ng bagong tatag na Simbahan. Sa ilang pook, sapilitang pinalayas ng mga mamamayan ang namamahalang prayle.


Sa Pandacan, binuksan ng mga kababaihan ang parokya ng simbahan at inilipat ang pamamahala sa Aglipay. Dalawang daang kababaihan ang sama-samang natulog sa patyo dala ang mga kumot, banig, unan at mga gamit sa pagluluto. Inabangan nila ang pagbabalik ng paring, Katoliko.


Sa Misamis sa Mindanaw, nagdemonstrasyon ang mga mamamayan laban kay Obispo Hendrick ng Cebu na noo’y dumadalaw sa lalawigang ito. Umalingawngaw ang sigawang “Fuera Fraile!” at “Kamatayan sa Obispo!” sa mga lansangan.


Mahigit na isang milyon at kalahating Katolike ang lumipat sa Iglesia Filipina Independiente sa loob lamang ng dalawang taon. Ang bagong Simbahan ay nagpalawak sa anti-Katolikong kilusan na naging sanhi ng mga pagbabago sa Simbahang Katoliko Romano.


Dahil sa ipinamalas na lakas ng bagong Simbahan, kumilos ang mga kaaway nito. Umabot sa Korte Suprema ang kaso ng pag-aari ng Simbahang Katoliko na napasakamay ng Aglipay.


Noong 1906, ibinaba ang pasiya ng Korte Suprema na kumikilala sa karapatan ng Simbahang Katoliko sa pag-aari ng mga simbahan at lupain. Pinaalis ang mga paring Aglipay sa mga simbahang kanilang inokupa.


“Ang mga simbahan ay itinayo sa pawis at hirap ng aking mga kababayan. Nararapat lamang itong ariin ng Simbahang Pilipino,” tutol ni Padre Aglipay.


Sa kabila ng kanyang pagtutol at pagtuligsa ay ipinatupad ang pasiya. Ang pagkawala ng mga simbahan ay nakapinsala nang malaki sa sekta ng Aglipay.


Nang sumunod na taon ay nagdaos ng kapulungan ang Simbahang Katoliko upang muling pasiglahin ang kanilang organisasyon. Isinaayos nila ang organisasyon at nagbukas ng mga bagong simbahan sa maraming lalawigan.


Marami pang hakbang na isinagawa ang Simbahang Katoliko, tulad ng pagbubukas ng mga paaralang Katoliko. Sa ilang parokya, pinalitan ang mga prayleng Espanyol ng mga obispong Amerikano.


Sa kabila ng mga hirap ay nanatiling buhay ang Simbahang Aglipay na pinasigla ng makabayang layunin nito.


Hanggang sa katandaan ay nanatiling masigla ang pangangatawan at matalas ang pag-iisip ng dating magbubukid. Noong siya ay 75 taong gulang, kumandidato siya sa eleksiyong pampanguluhan ng Komonwelt. Nabigo siya sa halalang ito na pinanalunan ni Manuel L. Quezon.


Noong 1932, minsan pang nagtangkang makipagkasundo ang Simbahang Katoliko sa rebeldeng pari. Subalit malinaw ang kanyang kasagutan. “Maliligayahan kami kung muling makakamit ang pagkakaisa. Subalit bago maganap ito, nararapat ibalik ng Roma sa mga Pilipino ang panunungkulan bilang obispo at iba pang dignidad sa Simbahan. Kung hindi’y parang tinanggap namin ang palagay ng Roma na hindi karapat-dapat sa tungkuling ito ang mga Pilipino.”


Tinutulan din niya ang panukalang batas hinggil sa pagtuturo ng relihiyon sa mga paaralang publiko. “Noong panahon ng Espanyol, dumanas ng malaking hirap ang ating mga ninuno sa ngalan ng relihiyon. Sa mga paaralan, unang itinuturo ang pagdarasal, pagpapakumbaba, at pagkilala at takot sa Diyos. Sa mga: turong ganito, paano maghahari ang kapayapaan at pagkakasundo sa sangkatauhan?”


Habang tumatanda’y lalong tumatalim ang paninindigan ni Aglipay tungkol sa relihiyon at pulitika.


Agosto ng taong 1940, muling dumalaw si Aglipay sa kanyang bayang sinilangan. Una siyang namalagi sa Laoag sa piling ni Simeon Mandac, ang kanyang matalik na kaibigan at kasama sa pakikibaka. “Kapag ako’y namatay, ibig kong malibing sa Batac,” ang sabi niyang tila naghahabilin.


Pagkatapos ay umuwi siya sa kanyang bayan, pumanhik sa mga bahay-bahay at malungkot na namaalam sa mga kamag-anak at kaibigan. Ipinasundo niya ang lahat ng paring Aglipay sa Ilocos Norte. “Huwag ninyong kaliligtaan ang kapakanan ng ating mga kasapi,” bilin niya sa mga pari.


Pagkabalik sa Maynila ay sinumpong siya ng malubhang karamdaman. Yaon na ang kanyang huling dalaw sa Ilocos. Namatay siya noong Setyembre 1, 1940.


Dalawang linggong ibinurol ang kanyang bangkay. Dumagsa ang mga tao mula sa iba’t ibang antas ng lipunan upang magpugay sa huling pagkakataon kay Padre Aglipay.


Sa kabila ng hiling niyang malibing sa kanyang bayan, nangibabaw ang kapasiyahan ng nakararami na mahimlay siya sa Katedral ng Aglipay sa Tundo.


Nang mawasak ang Katedral noong digmaan laban sa Hapon, inilipat ang kanyang labi sa Batac. Mahigit na tatlumpung libo ang sumaksi sa pag-uwi ng rebeldeng pari.