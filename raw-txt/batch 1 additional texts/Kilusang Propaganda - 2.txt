11-16
Hindi isang kilusang rebolusyonaryo ang Kilusang Propaganda. Sa halip, isang kilusang repormista ito dahil ang pangunahing layunin ay bigyan ng mga reporma o pagbabago ang Pilipinas. Hindi gusto ng mga Propagandista na lumaya ang Pilipinas sa Espanya. Sa halip, isang kilusang asimilista ito dahil gusto ng mga Propagandista na maging asimilado o bahagi ng Espanya ang Pilipinas bilang isang probinsiya. Sa gayon magiging mamamayan ng Espanya ang turing sa mga Pilipino, magkakaroon ng karapatang kapantay ng mga Espanyol, at magkakaroon ng kinatawan sa Batasan o Cortes ng Espanya.
Isa rin sa pangunahing hiling ng mga Propagandista ay ang pag-supil sa labis na kapangyarihan ng mga prayle. Alam nila ang pag-abuso ng mga paring dayuhan sa Pilipinas at ang pakikialam ng Simbahan sa gobyerno. Maraming Pilipino ang naapi dahil sa kagagawan ng mga prayle. Isang bantog na halimbawa ang kaso ng pagbitay sa mga paring Jose Burgos, Mariano Gomez at Jacinto Zamora dahil lamang sa kanilang paninindigan para sa kapakanan ng mga paring Pilipino.
Humihingi rin ang mga Propagandista ng pagbabago sa larangan ng edukasyon at ekonomya. Gusto nilang bigyan ng mas maunlad na paaralan ang mga kabataan. Gusto rin nilang magkaroon ng mga kaluwagan sa batas para mas makapagnegosyo at guminhawa ang buhay ng mga mamamayan.
Ang Kilusang Propaganda ang kauna-unahang organisadong kampanya para sa reporma. Pinangungunahan ito ng mga kabataang Pilipino na nasa Espanya. Bukod kina Rizal, kasama rin sa kilusan sina Mariano Ponce, Jose Ma. Panganiban, Antonio Luna, Eduardo de Lete, Jose Basa, at iba pang mapagmahal sa pagbabago. 


Sa kabila ng pangyayaring kulang sa asikaso ang Espanya sa Pilipinas bilang kolonya ay may mga pagbabagong unti-unting dumating sa Pilipinas bago pumasok ang ika-19 na siglo. Noong 1834, binuksan ang Maynila sa kalakalang pandaigdig. Lumakas ang produksiyon at negosyo lalo na ng asukal, bigas, abaka at tabako. Umunlad ang buhay ng ilang pamilyang Espanyol, mestiso at iba pang negosyante.
Dahil din sa pagbubukas ng Kanal Suez ay mas naging madali ang paglalakbay sa pagitan ng Espanya at Pilipinas. Mas maraming dayuhang nakararating sa Pilipinas at ang iba ay may mga dalang aklat at idea ng diwang liberal. Naipapadala rin ng mga pamilyang mayaman ang kanilang mga anak sa Espanya at Europa para mag-aral.
Sa hanay ng mga ilustrado o nakapag-aral na Pilipino nagsimula ang Kilusang Propaganda. Bilang mga intelektuwal, sila ang unang nakaisip na kailangang humiling ng mga pagbabago para mas guminhawa ang kalagayan ng mga Pilipino. Dahil mahigpit ang gobyerno sa Pilipinas, naisip nilang sa Espanya magtayo ng kilusan. Doon nila isiniwalat ang mga abuso at pagmamalabis sa tungkulin ng mga prayle at pinunong Espanyol sa Pilipinas.
Ang buong Kilusang Propaganda ay matatawag na kampanya ng "Pagmumulat." Mas gusto ng mga Propagandista na imulat ang mga kinauukulan sa Espanya tungkol sa aping kalagayan ng mga Pilipino.
Pero sa bandang huli'y namulat din ang mga mamamayang Pilipino na nakabasa o nakarinig sa mga akdang Propagandista. 


Hindi lahat ng Pilipino sa Espanya ay nasangkot sa Kilusang Propaganda. Ang iba'y naroon para mag-aral at maging sikat na propesyonal o negosyante pagbalik sa Pilipinas. Sa mga Pilipinong nasa Espanya bago sumapit ang 1880 ay dalawa ang kilala. Isa si Pedro Paterno, anak ng mayamang negosyante at napunta sa Espanya noong 1871. Inilathala niya noong 1880 ang Sampaguitas, isang kalipunan ng mga tula na napansin dahil sa paggamit ng sagisag na Pilipino sa pagsulat. Ikalawa si Gregorio Sancianco na isang mestisong Tsino at doktorado sa batas. Noon 1881, inilabas niya ang El progreso de Filipinas at itinuturing na kauna-unahang akdang Pilipino na nagpapaliwanag sa mga repormang pangkabuhayan na kailangan ng bansa.
Noong 1880 ay dumating sa Valencia, Espanya si Lopez-Jaena para mag-aral ng medisina. Pero huminto siya sa pag-aaral at pumunta sa Madrid. Dito siya nag-umpisang sumama sa mga usaping pampulitika.
Dahil isang mahusay na orador, malimit siyang maimbitang magtalumpati sa mga pagtitipon. Sa mga talumpati niya unang inilalabas ang mga hinaing hinggil sa pagpapabaya ng Espanya sa Pilipinas.
Ang unang senyal ng pagsasama-sama ng mga Pilipino ay naganap noong 1881. Isang bangkete ang idinaos nila sa karangalan ni Fernando de Leon y Castillo, Ministro del Ultramar ng gobyernong Espanyol at noon ay nagpalabas ng kautusan na nagbubuwag sa monopolyo ng tabako sa Pilipinas. Sa pagdiriwang na ito’y nagtalumpati si Lopez-Jaena at nangampanya para sa "pagwawasak ng mga pader na umpit sa kaluluwa ng bansa at pumipigil sa kanyang pag-unlad.”
Ang bisa ng pagtitipong iyon at ng talumpati ni Lopez-Jaena ay lumitaw noong Abril 1882. Natatag ang Circulo Hispano-Filipino. Ito ang kauna-unahang kapisanang Pilipino sa Madrid sa pangunguna ni Juan Atayde. Noong Oktubre 29, 1 882, nalathala ang peryodiko ng samahan na Revista del Circulo Hispano-Filipino. Namatay ang kapisanan pagkaraan ng isang taon pero naiwan na ang binhi ng pagkakaisa sa lipon ng mga ilustradong nasa Espanya.


Nadagdagan pa ang manunulat at kasaping La Solidaridad sa pagdating sa Madrid ni Marcelo H. del Pilar noong 1889. Bantog na noon si del Pilar bilang pulitiko at peryodista. Mula pa noong 1882 ay editor na siya ng pahayagang Diariong Tagalog at kahit nasara ang pahayagan ay naging aktibo naman siya sa pagkakalat ng nasyonalista at kontra-prayleng mga idea. Mahusay siyang organisador kaya't malaking tulong siya sa pagpapalakas ng Kilusan at pagkuha ng mga tagapagtaguyod.
Sa umpisa'y tumulong siya sa peryodikong La Solidaridad sa pamamagitan ng pagsusulat, pag-aasikaso sa limbagan, at pagkuha ng ibang artikulo. Ang mga manunulat noon ay gumagamit ng sagisag-panulat o alyas para hindi agad matukoy ng mga kaaway. Ginamit ni del Pilar ang sagisag na D.A. Murgas at L. O. Crame. Ngunit mas nakilala siya sa alyas na Plaridel. Laong-Laan at Dimas Alang naman ang dalawang tanyag na sagisag ni Rizal. Nagtago si Ponce sa mga pangalang Tikbalang, Naning at Kalipulako; samantalang Taga-Ilog ang alyas ni Antonio Luna at Jomapa ang kay Panganiban.
Unti-unting napasalin kay del Pilar ang bigat ng trabaho sa peryodiko. Naging pabaya si Lopez-Jaena dahil na rin sa mga hilig nitong umistambay sa cafe, uminom at magdiskurso. Nang ilipat ang imprenta ng Soli sa Madrid, si del Pilar na ang kumatawang bagong editor ng pahayagan. Namalagi si Lopez-Jaena sa Barcelona para asikasuhin ang dating gawaing pampulitika.
Higit pa sa editor ang ginampanang tungkulin ni del Pilar sa Kilusan. Sapagkat likas na pulitiko, naging aktibo rin siya sa pagpapatatag ng samahan ng mga Pilipino sa Madrid. Bukod dito’y ipinagpatuloy din niya ang ugnayan sa mga kumikilos sa Pilipinas na gaya nina Pedro Serrano Laktaw, Deodato Arellano, Jose A. Ramos, at ibang dating kapanalig. 


Kasama sa gawaing pampulitika ni del Pilar ang pagpapalakas sa. Asociacion, Hispano-Filipina sa Madrid. Isang prenteng samahan ito na binubuo ng mga nasyonalistang Pilipino at mga pulitikong Espanyol na may simpatya sa hinaing ng mga Propagandista. Nang pormal itong matatag noong Enero 12, 1 889, naging kasapi ng lupong pamunuan sina Miguel Morayta bilang presidente, Rivas Moreno bilang pangalawang-pangulo, Dominador Gomez bilang kalihim, Antonio Luna bilang ingat-yaman, at sina Manuel Labra at Simplicio Jugo Vidal bilang mga may-botong kasapi. Pawang mga pensinsulares o taal na
Espanyol sina Morayta, Moreno, Labra at Jugo Vidal.
Walang gaanong nangyari pagkaraan ng pagkakatatag ng Asociacion. Nang lumipat si del Pilar sa Madrid, isa ito sa kanyang binuhay at nagkaroon ng bagong pamunuan. Nanatiling pangulo si Morayta. Ngunit peninsulares ang kanyang naging pangalawang-pangulo; sina Antonio Balbin de Unquera, Luis Vidart at Felipe de la Corte. Naging ingat-yaman naman si Teodoro Sandiko at mga kasapi sina del Pilar, Jugo Vidal, Jose Fernandez Crame at Labra. Layunin noon na gamitin ang isang iginagalang at di-namumulitikang organisasyon para magharap ng programa ng pagbabago sa Pamahalaang Espanyol at ibang institusyon.
Nakatulong din ang mga kaibigang pulitiko para makalusot ang mga kopyang Soli sa loob ng Pilipinas. Sinasabing dahil sa kontak sa pamahalaan, ang mga kopya ng Soli ay ipinadadala sa Pilipinas sa loob ng mga sobreng may selyo ng Ministro del Ultramar para hindi makumpiska.
Naging aktibo ang Asociacion sa paglakad ng pagkakaroon ng kinatawan ng Pilipinas sa Cortes. Dito’y nakuha nila ang simpatya ng mga pulitikong sina Segismundo Mort, Francisco Pi y Margall at Quiroga. Gayunman, hanggang sa sumapit ang Himagsikang 1896 ay walang malinaw na naging resulta ang paglalakad ng mga Propagandista na magkaroon ng kinatawan sa Cortes. 


Nagsimulang sumigla ang Kilusang Propagandista bago namatay ang Circulo. Noong 1882, dumating si Rizal sa Espanya at nag-umpisang kumilos para bigyan ng direksiyon ang paghingi ng reporma. Naging mas matapang ang batikos ng mga Propagandista. Naging mas malinaw rin ang hinaing ng iba laban sa mga prayle.
Nakapaglathala ang mga Propagandista sa mga peryodikong liberal sa Espanya, gaya ng Los Dos Mundos, El Liberal at El Globo. Hindi pa nasiyahan, naglathala sila ng sailing peryodiko noong 1887. Ito ang peryodikong Espana en Filipinas na tinustusan ng ambagan ng mga makabayang ilustrado. Ito ang unang pahayagang buong-buong naglalathala ng mga balita at artikulo tungkol sa kalagayan ng Pilipinas. Gayunman, hindi ito nagtagal dahil sa di-pagkakasundo ng mga manunulat at ng mga tumutustos sa paglalathala. Si Rizal mismo at ang editor na si Eduardo de Lete ay nagkaroon ng salungatan tungkol sa patakarang pampulitika ng diyaryo.
Ginamit din ng mga Propagandista ang lahat ng pagkakataon para ipakilala ang kakayahan ng mga Pilipino. Nang manalo sa Exposicion de Bellas Artes noong 1 884 ang mga pintor na sina Juan Luna at Felix Resurreccion Hidalgo ay nagkaroon ng malaking bangkete para sa dalawa. Paraan ito para mapansin ng mga pulitiko at peryodistang Espanyol ang talino ng mga Pilipino.
Noong 1887 ay lumabas din sa limbagan ang nobelang Noli Me Tangere. Hinangaan ng lahat ang galing ni Rizal magsulat. Dito lalong kinilala si Rizal bilang lider ng mga kapwa Propagandista. Sa kabilang dako, ito naman ang isang dahilan para puntiryahin siya ng mga prayle na lubhang nagalit sa kanyang mga atake na lumabas sa nobela. 


Bahagyang naantala ang Kilusang Propaganda nang bumagsak ang España en Filipinas. Sa yugtong ito nakilatis kung sino ang tunay at kung sino ang alanganin sa hanay ng mga Propagandista. Ang mga
mestisong Espanyol na natakot madamay sa inaakalang bunga ng mga atake ng mga Propagandista ay huminto sa pag-aambag ng pera.
Pero sa pangunguna ng ibang nasyonalistang Pilipino, lalo na ni Mariano Ponce, ay muling nabuo ang isang bagong samahan. Noong 1888, natatag sa isang pagtitipon ang kapisanang La Solidaridad. Nahalal na pangulo si Galicano Apacible, pangalawang pangulo si Lopez-Jaena, kalihim si Manuel Santa Maria, ingat-yaman si Ponce, at tagasuri si Jose Ma. Panganiban. Inihalal ding pangulong pandangal si Rizal.
Ang La Solidaridad ang pinakamalakas at organisadong samahan ng mga Propagandista sa buong panahon ng Kilusan. Dito muling bumalik si Lopez-Jaena na nawala dahil sa di matiyak na hidwaan nila
ni Lete. Naging aktibo muli siya sa pagatalumpati sa mga bangkete.
Noong Pebrero 15, 1889, lumabas ang unang bilang ng diyaryong La Solidaridad. Si Lopez-Jaena ang unang editor nito at si Ponce ang tagapamahalang patnugot. Sa artikulong "Nuestros propositos" ay
niliwanag ang layunin ng peryodiko na “bakahin ang lahat ng reaksiyon, pigilin ang lahat ng retrogresyon, purihin at tanggapin ang bawat ideyang liberal, ipagtanggol ang lahat ng progreso; sa maikling salita: isa pang propagandista ng lahat ng mga ideal ng demokrasya, na naglulunggating panaigin ang demokrasya sa lahat ng taumbayan ng Peninsula at ng mga probinsiya sa ibayong dagat.”
Ang La Solidaridad ang naging opisyal na tinig ng Kilusang Propaganda. Dito lumabas ang mga artikulo at sanaysay na nagpapakilala sa magiting na damdamin ng mga Pilipino at gayundin sa husay sumulat sa Espanyol ng mga Propagandista.


Tulad ng dapat asahan, hindi pinalagpas ng mga prayle ang mga atake sa kanila ng mga Propagandista. Tinakot nila ang taumbayan sa pamamagitan ng mga sermon at sinabihang tatanggalin sa Simbahan o ipakukulong kapag napatunayang tumutulong sa Kilusang Propaganda. Ipinagbawal nila kahit ang pagbasa lamang ng mga akda nina Rizal, Plaridel at ibang manunulat ng La Solidaridad.
Ang ibang mas aktibong prayle ay sumulat ng mga akdang panlaban sa mga bintang ng Kilusang Propaganda. Isang bagay na lalong nag-painit sa Kilusan para sumagot din at gumawa ng panibagong atake.
Isang magandang kaso ng sagutan ay ang tungkol sa Noli. Nang mabasa ng mga prayle ang nobela ni Rizal, agad silang nagpalabas ng pahayag na ito'y dapat ipagbawal. May nagmungkahi sa Comision Permanente de Censura - ang lupon noon na sumusuri sa mga akdang inilalathala sa Pilipinas na pigilin ang pagkalat ng nobela.
At ito nga ang  inirekomenda ni Padre Salvador Font sa kanyang report noong Disyembre 29, 188. Isa pang prayle, si Padre Jose Rodriguez, ang naglathala ng mga polyeto laban sa Noli sa pamagat na Cuestiones de sumo interes. Isa sa mga polyeto ang Caiingat Cayo na tuwirang tumutuligsa kay Rizal bilang kaaway ng Simbahan.
Si del Pilar na noon ay nasa Maynila pa ay agad sumagot ng polyetong Cangat Cayo sa sagisag na Dolores Manapat. Isa ring paring Pilipino, si Padre Vicente Garcia, ang di nakatiis at naglathala ng pagtatanggol kay Rizal bagama't sa lihim na sagisag na. V. Caraig. Si Rizal mismo ay gumanti sa mga take sa Noli sa pamamagitan ng mga mapanudyong lathalain. Isa rito ang La Vision de Fray Rodriguez na halos palitawin ang prayle na tanga at kinagalitan ni San Agustin sa kanyang pagkakamali. Si Padre Font naman ay tinudyo ni Rizal sa Por Telefono.
Pati si Ferdinand Blumentritt, isang Aleman na kaibigan ni Rizal, ay nagtanggol sa Noli. Sinagot naman siya ni Vicente Barrantes, isang Espanyol na kalaban ng mga Propagandista. 


Sa pag-atake ng mga prayle sa mga Propagandista ay mabilis nilang ginamit ang dating paraan ng paninirang-puri. Binansagan nila ang mga Propagandista na "erehe" o laban sa Simbahan gayong
walang inaatake ang mga Propagandista sa Simbahan kundi ang pagmamalabis ng mga prayle lamang. Tinawag din nilang "filibustero" o kaaway ng gobyerno ang mga Propagandista gayong alam nilang gusto pa nga ng mga Propagandista ay malapit ang Pilipinas sa Espanya.
Sagot nga ng isang Propagandista noon, "ang dapat tawaging filibustero ay ang mga prayle sapagkat sila ang mga kaaway ng bayan at dapat palayasin sa Pilipinas."
Dahil sa kampanya ng mga prayle, agad nilang iniuugnay ang anumang gulo sa Pilipinas sa Kilusang Propaganda. Isang halimbawa nito ang gulo sa Pangasinan noong mga buwan ng Hulyo at Agosto,
1884. Likha ito ng paglaban ng mga pinunong lokal sa masyadong paghihigpit ng mga nakatataas na opisyal. Pero agad ipinamalita na sulsol ito ng mga rebolusyonaryong nasa Hongkong at Estados Unidos. Maraming mayamang Pilipino, mestiso at paring Pilipino ang inaresto sa Maynila. Kasama sa mga hinuli si Gregorio Sancianco.
Magugunita sa ganito ang ginawang taktika ng mga prayle noong 1872 nang magkaroon ng pag-aalsa ang mga kawal sa Cavite. Kahit walang kinalaman sa pag-aalsa ay hinuli ang mga kilalang Pilipino na progresibo ang pag-isip. Ginamit din ang pangyayari noon para ipabitay ang tatlong paring sina Burgos, Gomez at Zamora na aktibo noon para sa kapakanan ng mga paring Pilipino.
“Ito rin ang maliwanag na dahilan para ipahuli nila si Rizal nang ito ay bumalik sa Pilipinas noong 1892. Para sa mga prayle, ang Kilusang Propaganda ay masama hindi lamang sa kanilang pamamalagi sa Pilipinas kundi maging sa patuloy na pamamahala ng Espanya sa Pilipinas.


Isang epekto ng pagkasuya ng mga Pilipino sa mga prayle ay ang pagsapi sa Masonerya. Isang samahan ito na nagsimula sa Europa na ang layunin ay magpalaganap ng kapatirang pandaigdig at pagtutulungan ng mga kasapi. Karamihan sa mga taong may malayang pag-isip noon ay madaling naaakit sumapi sa Masonerya.
Bago sumapit ang 1882, kaunti lamang ang mga Pilipinong natatanggap sa Masonerya dahil sa paghihigpit sa mga di Europeo sa kapatiran. Isa sa unang naging miyembro ng Masonerya si Jose A. Ramos. Sinasabing natanggap siya sa kapatiran noong nasa London pagkaraang mag-asawa ng isang Inglesa. Si Lopez-Jaena ay maaaring naging kasapi kasabay ng ibang Pilipino noong mga bandang 1882.
Ang unang lunduyan na purong Pilipino ang miyembro ay ang "Revolucion.” Kabilang sa mga orihinal na miyembro sina Lopez-Jaena del Pilar, Ponce, at Panganiban. Nadagdag pagkatapos sina Santiago Icasiano, Ariston Bautista, Galicano Apacible, Damaso Ponce, Ramon Imperial, Agustin Blanco, Domingo Marcelo Cortes at Teodoro Sandiko.
Pagbalik ni Pedro Serrano Laktaw sa Maynila noong 1892 ay itinayo niya ang lunduyang "Nilad" kasama sina Moises Salvador, Timoteo Paez at Jose Ramos. Mabilis na kumalat ang Masonerya sa Kamaynilaan. Ilang buwan lamang ay tumayo ang pangalawang lunduyan na "Balagtas" na si Moises Salvador ang puno. Naiugnay ng mga Pilipino ang layuning pang-edukasyon ng Masonerya para maihanda ang isip ng mga kasapi sa kontra-prayle, nasyonalista at progresibong idea ng Kilusang Propaganda. Si Andres Bonifacio na isa ring mason ay labis na humanga sa paraan ng organisasyon ng Masonerya kaya ginamit niya itong huwaran sa pagtatayo ng lihim na balangay ng Katipunan. 


Sapagkat hinuhuli sa Pilipinas ang mga taong mapagsuspetsahang tumutulong sa Kilusang Propaganda ay lihim na lihim ang pagkilos ng mga tagapagtaguyod. Iba't iba ang taktika para hindi makumpiska ang mga kopya ng La Solidaridad at ibang akdang Propagandista na pumapasok sa Pilipinas. Maingat na maingat din ang pagkakalat ng mga kopya sa loob ng bansa. Pati ang sultan ng mga taong kaugnay sa Kilusan ay kailangang gumamit ng kodigo para hindi agad maintindihan ng ibang babasa.
Isa sa pinakaorganisadong pagkilos ng mga Pilipinong tumutulong sa Kilusan ay ang Comite de Propaganda sa Maynila. Ito ang pangunahing tagatustos sa La Solidaridad at tagatanggap ng pinakamalaking bilang ng kopya. Malaki ang naging tungkulin ni del Pilar sa pagbuo at pagpapakilos ng pangkat. Pinamumunuan ito ni Pedro Serrano Laktaw, isang guro at kababayan ni del Pilar. Kasama niya si Deodato Arellano na bayaw ni del Pilar. Ang iba pang kilalang aktibo sa Comite ay sina Doroteo Cortes, Jose A. Ramos, Gregorio Santillan, Basilio Teodoro, at Ambrosio Rianzares Bautista.
Para malingid sa mga tiktik ng gobyerno, malimit din na hindi deretsong dumarating sa Pilipinas ang mga akdang Propagandista mulang Espanya. Pinalulusot ang mga akda sa pamamagitan ng Singapore o kaya'y Hongkong. Sa Hongkong, ang pagkilos ay pinangungunahan ni Jose Basa. Sinasabi pang kung minsan, si Basa mismo ay gumagawa ng polyetong kontra-prayle at ipinadadala sa Pilipinas.
Minsan, ang kapatid ni Basa na si Matias Basa at isang peninsular na ang pangalan ay Abello ay hinuli sa Maynila. Inimbestigahan ang kanilang mga bahay at nakumpiska ang maraming kopya ng polyetong kontra-prayle. Kung hindi sa maagap na paghingi ng tulong ng mga kaibigan at Propagandista ay malamang na hindi nakalabas ng bilangguan ang kapatid ni Basa. 


Noong mga bandang 1890, nagkaroon ng malubhang salungatan ang mga Propagandista. Nahati sila sa mga Pilarista o kampi kay del Pilar at mga Rizalista o kampi kay Rizal. Nagtampo si Rizal at umalis sa Espanya. Nagpunta siya sa Paris at pagkatapos ay sa Belhika. Dito niya tinapos at ipinalimbag ang nobelang El Filibusterismo na karugtong ng Noli Me Tangere.
Inisip niyang bumalik sa Pilipinas. Noon naman ay lumalala ang panggugulo ng mga prayle at gobyernong Espanyol sa pamilya ni Rizal. Hinigpitan ang mga taga-Kalamba, Laguna at kasama sa mga dinakip at ipinatapon ang matandang ama ni Rizal at tatlong kapatid na babae. Hinuli rin sa Manila ang ina niya at isang kapatid na babae at saka pinalakad pauwi sa Kalamba.
Bunga ng magkahalong inis sa mga Propagandista sa Espanya at sa problema ng kanyang pamilya, umuwi si Rizal sa Pilipinas. Ito'y sa kabila ng mga babala ng mga kaibigan at kamag-anak na delikado para sa kanya ang umuwi. Noong Hulyo 3, 1892, itinayo pa niya ang isang samahan sa Maynila, ang La Liga Filipina. Nahalal na pangulo si Ambrosio Salvador, piskal si Agustin de la Rosa, ingat-yaman si Bonifacio Arevalo, at kalihim si Deodato Arellano. Pero biglang hinuli si Rizal at ipinatapon sa Dapitan.
Tulad ng La Solidaridad, ang Liga ay isang samahang repormista. Nahahawig din ito sa Masonerya sa pagpapalaganap ng kapatiran at pagtutulungan ng mga kasapi. Nang hulihin si Rizal, nahati ang Liga. Ang ibang may salapi ay naniwalang dapat ituloy ang tulong sa La Solidaridad. Tinawag itong Cuerpo de Compromisarios. Ang ibang kasapi sa pamumuno ni Andres Bonifacio ay naniwalang dapat nang gumawa ng bagong pagkilos. 


Malaki ang inihina ng Kilusang Propaganda magmula pa noong umalis si Rizal sa Espanya. Unti-unting nabawasan ang tagatustos sa La Solidaridad. Kahit si del Pilar ay nagkaroon ng isipan na walang mangyayari sa mapayapang kampanya para sa reporma. Dapat nang umuwi at sa Pilipinas ipagpatuloy ang pagkilos. Sayang at hindi niya nagawa ito dahil namatay siya sa Espanya na isang pulubi at sakitin dahil sa masyadong hirap na dinanas.
Noon naman ay nagtayo ng bagong lihim na kilusan ang pangkat nina Andres Bonifacio at Deodato Arellano. Isinilang ang Katipunan pagkaraang dakpin si Rizal. Hindi na reporma kundi kalayaan ang layunin ng kapisanan. Mabilis itong lumaganap kaya't bago bitayin si Rizal ay sumiklab ang Himagsikang Pilipino.
Nabigo ang Kilusang Propaganda para magkaroon ng reporma sa Pilipinas. Hindi naging sapat ang mga pagsusulat at pagkilos para makuha ang simpatya ng mga pulitiko sa Espanya. Pero nagtagumpay naman ito para gisingin ang sambayanang Pilipino hinggil sa sobrang pang-aapi at pagsasamantala ng mga prayle at pinunong Espanyol.
Ang Kilusang Propaganda ang maituturing na naghasik ng binhi ng pagkakaisa ng mga Pilipino para humanap ng kalayaan. Ang mga sinulat nina Rizal, del Pilar, Lopez-Jaena at iba pa ay nagsilbing inspirasyon sa mga Katipunero para isulong ang Himagsikan at maglunsad ng armadong pakikibaka laban sa Espanya.