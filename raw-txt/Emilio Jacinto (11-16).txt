11-16
Sa panahon ng pananakop ng mga Espanyol sa Pilipinas, bumuo ng kilusan ang mga Pilipino upang humingi ng mga pagbabago. Kilusang Propaganda ang tawag dito. Ngunit nabigo sa kanilang layunin ang mga propagandista. Sa halip, nag-ibayo ang pagsasamantala ng mga Espanyol, lalo na ang mga prayle, sa kabuhayan ng mga Pilipino at sa pagyurak sa kanilang mga karapatan. Lalong naghigpit sa kanilang palakad ang mga dayuhang mananakop. Noon naisip ng mga Pilipino na kailangan ang rebolusyon.


Ganito ang kalagayan sa Pilipinas nang ipanganak si Emilio Jacinto. Ayon sa salaysay, sumilang si Jacinto sa Manggahan, Paco, Maynila noong Disyembre 15, 1875, at lumaki sa Troso, Tundo. Mahirap lamang ang mga magulang ni Jacinto. Isang kawani ang kanyang amang si Mariano Jacinto at isang karaniwang may bahay naman ang kanyang inang si Josefa Dizon.


Sa pagsigla ng kilusan ng mga propagandistang Pilipino noong 1880, binago ng mga Espanyol ang kanilang palakad. Itinigil nila ang paniningil ng buwis. Sa halip, nagtakda sila ng mga sedula sa lahat ng mga mamamayang ang gulang ay mula sa dalawampu’t lima hanggang animnapu. Ang ganitong pagpapahirap ng.mga Espanyol sa mga Pilipino ay lalong nakadagdag sa karalitaan ng mga pamilyang tulad nina Jacinto


Noong bata pa si Jacinto, madalas siyang pagtawanan ng mga kapwa-bata dahil palaging mahaba ang kanyang buhok. Hindi sa ayaw niyang magpagupit kundi wala siyang ibabayad sa barbero. Ayon sa salaysay, isang pilas na basahan ang ginagawang tali sa sapatos ni Jacinto. Ang ginagamit naman niyang sinturon ay isang piraso ng palda ni Aling Josefa.


Madalas, kupasing damit ang suot ni Jacinto. Binibili ito ng kanyang ina sa bahay-sanglaang nagbebenta ng mga damit na hindi natubos ng mga nagsangla. Kundi naman, tinatanggap ni Aling Josefa ang mga damit bilang kabayaran sa kanyang panghihilot. Ito ang naging hanapbuhay ni. Aling Josefa upang madagdagan ang kanilang kita. Minsan, isang mayamang babae ang hinilot ni Aling Josefa. Mga lumang damit ang hiningi niyang bayad sa pagpapanganak sa babae. Tuwang-tuwa si Emilio habang isinusukat ang mga damit na dala ng ina.


“Tamang-tama sa akin, Inay,” sabi ni Jacinto, “Malabhan lamang po ito ay para na ring bago. Hindi na po baleng luma basta malinis lamang.” Tuwang-tuwa si Aling Josefa sa ganitong ugali ng kanyang anak.


Alam ng mga magulang ni Jacinto na mas magiging mahirap para sa isang bata kung lumaking hindi nakapag-aral. Kaya gipit man sila sa kabuhayan, sinikap nilang mapag-aral ang kanilang anak. Unang nag-aral si Jacinto ng pagbasa na katon, pagbilang at pagsulat kay Maestro Pascual Lopez y Perez. Agad napansin ng maestro ang talino ng bata. Katunayan, sa maikling panahon ay madaling natutong bumasa at sumulat si Jacinto. Ngunit bago pa man nakatapos ng pag-aaral, namatay na ang ama ni Jacinto. Dahil dito, pumasok na labandera si Aling Josefa upang mayroon silang ikabuhay at makapagpatuloy sa pag-aaral ang kanyang anak.


Nabalitaan ito ng tiyo ni Jacinto, si Jose Dizon. Kilala si Dizon sa kanilang pook sa Tundo. Sapagkat may itutustos, tinulungan niya si Jacinto sa pag-aaral hanggang sa makatapos ng Bachiller en Artes sa Colegio de San Juan de Letran noong 1893. Pangarap ni Jacinto na maging isang magaling na abogado. Kaya nang matapos siya sa Letran, ipinagpatuloy ni Jacinto ang pag-aaral sa Unibersidad ng Santo Tomas.


Noong Hulyo 7, 1892, itinatag ni Andres Bonifacio ang Katipunan sa tulong ng kanyang mga kaibigang sina Ladislao Diwa at Teodoro Plata. Noon ay namumulat na rin si Jacinto sa humihirap na kalagayan ng mga Pilipino sa ilalim ng mga mananakop na Espanyol. Unti-unti na rin niyang nauunawaan ang pangangailangang mabago ang kalagayang ito. Kaya nang mabalitaan niya na naghahanap ng mga kasapi sina Bonifacio, ipinasiya niyang huminto muna ng pag-aaral at sumapi sa Katipunan.


Pinigil ni Aling Josefa si Jacinto, ngunit nangatwiran siya. Dahil sa maagang natanim sa kanyang isip ang kaapihang dinaranas ng mga Pilipino sa kamay ng mga Espanyol, naging matatag si Jacinto sa pasiyang sumapi sa Katipunan.


“Anak, huwag kang tumigil sa pag-aaral,” sabi ni Aling Josefa. “Alalahanin mong pinag-aaral ka lamang ng iyong Tiyo Jose.” Ang sagot ni Emilio sa ina: “Kung buhay ang Itay, tiyak na ganito rin ang kanyang gagawin. Kailangan akong tumulong sa ating bayan.” Noong ngang 1894, sumapi si Jacinto sa Katipunan. Sapagkat ang mga kasapi sa Katipunan ay hinihiling na gumamit ng sagisag na ilalagda sa sariling dugo, ginamit niyang sagisag ang “Pingkian.” Sa gulang na labingwalo, si Jacinto ang naging pinakabatang kasapi ng Katipunan.


Mula sa pagiging karaniwang kasapi, si Jacinto ay naging kalihim at piskal ng Katipunan. Ang kanyang husay sa pagsulat sa Tagalog ay hinangaan ni Bonifacio, gayundin ng lahat ng mga Katipunero. Ayon sa kanilang kasamang si Pio Valenzuela, walang Katipunerong maaaring makahigit kay Jacinto sa kasanayan sa pagsulat sa Tagalog.


Ito ang dahilan kaya ang “Dekalogo” na sinulat ni Bonifacio para maging gabay ng Katipunan ay palitan niya ng “Kartilya” na akda naman ni Jacinto. Sa ‘‘Kartilya” mababasa ang mga kaisipang pinalaganap ng Katipunan gaya ng pagtatanggol sa mga naaapi, paggalang sa kababaihan at pagmamahal sa bayan.


Bukod sa ‘‘Kartilya,” sinulat din ni Jacinto ang mga akdang Liwanag at Dilim,  “Pahayag,” “Sa Mga Kababayan,” “Sa Aking Ina,” “Pagkatatag ng Pamahalaan sa Hukuman ng Silangan’’ at iba pang lathalaing naging tampok dahil sa pagpaksa sa kalayaan, kabansaan at demokrasya. Ang Liwanag at Dilim ni Jacinto ay itinuturing na isa sa lalong mahusay na makabayang akda dahil sa taglay nitong mga dakilang kaisipan. Ganito ang isinasaad ng isang bahagi ng nasabing akda: “Ang ningning ay nakasisilaw at nakasisira sa paningin. Ang
liwanag ay kinakailangan ng mata, upang mapagwari ang buong katunayan ng mga bagay-bagay. Ang bubog kung tinatamaan ng nag-aapoy na sikat ng araw ay nagniningning; ngunit sumusugat sa kamay ng nagaganyak dumampot.”
 
Tatlong akda ni Jacinto ang kasama sa Kalayaan na unang lumabas noong kalagitnaan ng Marso 1896. Ang una’y isang panawagan sa mga Pilipino na maghimagsik laban sa mga Espanyol dahil ito lamang ang paraan upang makamit ang kalayaan. Ang dalawa pang akda ay salin sa Tagalog ng mga editoryal ni Marcelo H. del Pilar, na noon ay nagsu sulat sa wikang Espanyol sa ibang bansa, gayundin ang halaw ng Mga Guho ng Palmira na sa wikang Pranses ang orihinal.


Bukod kay Jacinto, sumulat din ng mga makabayang akda sina Pio Valenzuela at Andres Bonifacio. Binatikos ni Valenzuela ang kalupitan ng mga prayle at guwardiya sibil sa kanyang akda. Sa kanyang tulang “Pag-ibig sa Tinubuang Bayan,” pinaksa naman ni Bonifacio ang tungkulin ng mga Pilipino sa pagtatanggol sa inang bayan.

Noong hindi pa lumalabas ang Kalayaan, mayroon lamang 300 kasapi ang Katipunan. Nang malathala ang pahayagan, umabot sa 3,000 ang bilang ng mga Katipunero. Dahil sa paglakas ng Katipunan, maraming Pilipino ang pinaghinalaan, ikinulong at pinarusahan ng mga Espanyol. Sa pangunguna ng mga prayle, naging masugid ang mga Espanyol sa paghanap sa palimbagan ng Kalayaan at sa pagtuklas na rin sa Katipunan.


Sa kasamaang-palad, hindi na nagkaroon ng ikalawang labas ang Kalayaan, Natuklasan ng mga Espanyol ang palimbagan nito noong Agosto 19, 1896.


Isa sa dahilan ng pagkatuklas sa Katipunan ang ginawang pagtataksil ng Katipunerong si Teodoro Patino. Ayon sa isang ulat, nakagalit ni Patifio ang isang kasamahan sa palimbagan at sa kagustuhang makaganti, ipinagtapat niya ang lihim ng Katipunan kay Padre Mariano Gil ng Tundo. Bunga nito, lalong maraming Pilipino ang dinakip at ibinilanggo ng mga Espanyol. 


Matapos ipagbigay-alam ni Jacinto kay Bonifacio ang pangyayari, ipinasiya nilang tipunin ang mga Katipunero upang paghandaan ang gagawin nilang sabay-sabay na pagsalakay sa Maynila. Nang gabi ring iyon ng Agosto 19, 1896, lihim na nagtungo sina Bonifacio at Jacinto sa Balintawak, kasama ang ilang Katipunero, upang makipagtagpo sa iba pang kasamahan. Nang sumunod na araw, napagkayarian nina Bonifacio at Jacinto na baguhin ang kodigo ng Katipunan upang mapangalagaan ang mga lihim na plano ng samahan.


Sa Pugadlawin nagtagpo-tagpo ang mahigit sa 1,000 kasapi ng Katipunan noong umaga ng Agosto 23. Sa pangunguna nina Bonifacio at Jacinto, ipinasiya ng mga Katipunero na simulan na ang paghihimagsik laban sa mga Espanyol. Sa lihim na tagpuang ito, pinunit ng mga Katipunero ang kanilang sedula bilang tanda ng paglaban. Buong tapang nilang ipinahayag dito: “Mabuhay ang Pilipinas! Mabuhay ang Katipunan!” Ito ngayon ang tinatawag na Sigaw sa Pugadlawin.


Bago tumulak ng barkong sasakyan si Rizal patungo sa Cuba, lihim siyang kinausap ni Jacinto at hinimok na tumakas. Ayon sa salaysay, nagpanggap na marino si Jacinto upang makalusot sa mga nagbabantay kay Rizal at makapanhik sa barko. Kasama ang ilang Katipunero na nagpanggap na mga kargador, nakaharap ni Jacinto si Rizal.


“Inutusan ako ng Supremo upang iligtas ka,’’ sabi ni Jacinto. “May kasama akong mga sandatahan sa gawing likuran ng barkong ito.”


Hindi na bago kay Rizal ang misyon ni Jacinto. Noong nasa Dapitan si Rizal ay nagpabalita na rin si Bonifacio sa pamamagitan ni Pio Valenzuela na gusto ng Katipunan na maging kasama si Rizal.


Tumitig si Rizal kay Jacinto. “Sino ang di magnanais sumama?” sagot ni Rizal. “Pero ang iniisip ko ay ang maraming kababayan nating madadamay sa sandaling sumama ako sa inyo.” “May rebolusyon sa Cuba kaya ka ipinatatapon doon” sabi ni Jacinto. “Tiyak na mamamatay ka roon.”


Hindi nahimok ni Jacinto si Rizal. Sinasabi pang nang igiit ni Jacinto ang kanyang sadya, mahinahong tumanggi si Rizal at sinabing alam nito ang kanyang ginagawa. Nagbalik kay. Bonifacio si Jacinto at ang mga kasamang Katipunero. Ibinalita nila sa Supremo ng Katipunan ang naging pasiya ni Rizal.


Nang lumaganap ang rebolusyon, nagkaroon ng hidwaan sa hanay ng mga Katipunero. Pinagtalunan ng pangkat ni Bonifacio at ng pangkat ni Emilio Aguinaldo kung sino ang talagang dapat mamuno sa rebolusyon. Lumikha ito ng kahinaan sa kanilang hanay, kung kaya’t dumanas sila ng mga pagkatalo sa pakikipaglaban sa mga Espanyol. Ang hidwaang ito ang naging sanhi ng kamatayan ni Bonifacio. Kasama ang kanyang kapatid na si Procopio, si Bonifacio ay binaril ng mga tauhan ni Aguinaldo sa Bundok Buntis, sa Maragondon, Cavite noong Mayo 10, 1897.


Hindi nakasira sa loob ni Jacinto ang pangyayari. Sapagkat siya ang kanang-kamay ni Bonifacio, ipinagpatuloy ni Jacinto ang pamumuno sa Katipunan sa lalawigan ng Laguna. Sa isang labanan sa Maimpis, Magdalena sa lalawigang ito, nasugatan at nadakip ng mga Espanyol si Jacinto. Mula sa Magdalena, si Jacinto ay dinala sa Sta. Cruz at doon pa lamang siya ginamot.


Sa pamamagitan ng isang tarhetang nakuha ni Jacinto sa isang espiya ng mga Espanyol, nakapagpanggap siyang isang espiya rin. Dahil dito, pinalaya siya ng mga Espanyol. Nang matuklasan ng mga Espanyol na nalcko sila ni Jacinto, agad nila itong pinaghanap. Pero nakapagtago na ang matalino at matapang na Katipunero.


Kahit sa Laguna siya kumikilos, lihim ding nagpupunta si Jacinto sa Maynila upang malaman ang nangyayari roon. Minsan, inabot ng gabi sa Mandaluyong si Jacinto. Nakituloy siya sa bahay ng isang Katipunero. Dito niya nakilala si Catalina dela Cruz, isang maganda at mabait na pamangkin ng may-ari ng bahay. Niligawan ni Jacinto si Catalina at matapos ang isang buwang panunuyo, ikinasal sila ayon sa tradisyon ng Katipunan.


Alam ni Catalina ang panganib ng pagkakaroon ng Kaugnayan sa Katipunan. Ngunit dahil sa kanyang pagmamahal sa asawa at paghahangad na makatulong sa pagkilos ng samahan, isinabalikat niya ang tungkuling pangalagaan ang mga Katipunero, gayundin ang mga asawa’t anak ng mga ito, lalo na kung umaalis si Jacinto para tumupad sa misyon. Matapang si Catalina, kung kaya bagaman mahirap ang gawain, mahusay niya itong nagampanan.


Nang lumaon, pinaghinalaan na rin si Catalina ng mga Espanyol. Upang-makaiwas sa pag-uusig ng mga Espanyol, nagtago siya sa bundok ng Tapusi sa bayan ng San Mateo ma kinaroroonan ng mga Katipunero. Nang malaman ito ni Jacinto, agad niyang sinundo ang asawa at iniuwi sa Mahayhay, Laguna at doon sila namuhay nang maligaya sa loob nang maikling panahon. 


Nasa bilangguan si Jacinto nang magkabisa ang Kasunduan sa Biyak-na-Bato na nilagdaan ng mga Pilipino at Espanyol noong Nobyembre 18, 1897. Sa kasunduang ito, ipinangako ng mga Espanyol na palalayain ang lahat ng mga bilanggong Pilipino. Kapalit nito ang pagtitigil ng labanan at pagpunta sa Hongkong ng mga lider ng rebolusyon sa pangunguna ni Aguinaldo.


Ngunit hindi nagtagal, muling sumiklab ang digmaan dahil sa paglabag ng dalawang panig sa nasabing kasunduan. Maibibigay na halimbawa ang ginawang pagdakip at pagpapahirap ng mga Espanyol sa mga manghihimagsik na Pilipino na nagsalong ng sandata.


Nang mabalitaan ang pangyayaring ito, muling kumilos si Jacinto at ang iba pang Katipunero. Pinamumunuan niya ang pakikipaglaban sa mga Espanyol sa gawing Laguna. Dito, naging katulong niya si Agueda Kahabagan, isang matapang na babaing heneral.


Ang malubhang sugat na natamo ni Jacinto sa pakikipaglaban sa mga Espanyol sa Laguna ay hindi nakapigil sa kanyang puspusang pagtataguyod sa simulain ng Himagsikan. Gayunman, nahinto ang kanyang makabayang gawain nang magkasakit siya ng malarya noong Disyembre 1898.


Sa panahon ng pagkakasakit ni Jacinto, napag-alaman niyang isa siya sa nais maging tagapayo ni Aguinaldo. Itinatag na noon ni Aguinaldo ang Unang Republika ng Pilipinas sa Malolos, Bulakan. Si Apolinario Mabini, na utak ng himagsikan at punong tapapayo noon ni Aguinaldo, ang siyang nagmungkahi na bigyan ng gayong tungkulin si Jacinto. Ayon sa rebolusyonaryong Pilipinong si Artemio Ricarte, malaki ang paghanga at paggalang ni Mabini kay Jacinto. Wala raw binabanggit kay Ricarte si Mabini kundi ang katalinuhan, katapangan at pagkamakabayan ni Jacinto.


Tinanggihan ni Jacinto ang tungkuling inaalok sa kanya. Ginawa niyang dahilan ang kanyang karamdaman. Minabuti niyang manatili na lamang sa piling ng asawang si Catalina sa Laguna.
 
Mula nang magkasakit si Jacinto, ginugol niya ang kanyang pana- hon sa Alipit, Sta. Cruz, Laguna. Ayon sa salaysay, nagpapasama si Jacinto kay Catalina sa pagpunta sa lilim ng punong niyog kapag hindi siya sinusumpong ng malarya. Doon niya isinusulat ang kanyang mga akdang makabayan. Kabilang dito ang “A La Patria” (“Sa Inang Bayan”), isang tulang nakasulat sa wikang Espanyol.


Naging inspirasyon ni Jacinto sa pagsulat ng “A La Patria” ang kanyang pag-ibig sa bayan, gayundin ang pagmamahal sa kanyang asawa. Tula itong hawig sa “Huling Paalam” ni Rizal. Bagaman higit na mahusay ang pagkakasulat ng tula ni Rizal, taglay din ng “A La Patria” ang katapatan at maalab na layunin ni Jacinto na makitang malaya at nagsasarili ang Pilipinas. Sa tulang ito, ipinahihiwatig din ni Jacinto ang kanyang pamamaalam. Waring nadarama niya ang nalalapit na kamatayan.


Hindi nga naglaon, sa gulang na 24, nawalan ng isang magiting na kabataan ang ating bayan. Namatay si Jacinto noong Abril 16, 1899 sa kanyang tahanan sa Alipit, Sta. Cruz, Laguna, dahil sa taglay na karamdaman.