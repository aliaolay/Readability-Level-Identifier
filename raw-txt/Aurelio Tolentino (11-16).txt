11-16
Gumawa ang mga Amerikano ng mga batas laban sa pagtataguyod ng kalayaan ng Pilipinas upang mapabilis ang kanilang pananakop sa mga Pilipino. Noong 1901, ipinagbawal nila ang pagsusulat, paglalathala o pagtatalumpati tungkol sa kasarinlan. Nang sumunod na taon, lahat naman ng gerilyang Pilipino na nakikipaglaban sa mga Amerikano ay itinuring na bandido o tulisan. Ginawang batas noong 1903 ang pagpapangkat-pangkat ng mga mamamayan sa mga itinakdang lugar na tirahan. Ipinagbawal din ang paglaladlad o pagwawagayway ng bandilang Pilipino. Sa kabila ng mahigpit na pagbabawal, marami pa ring Pilipino ang lantarang nagpakita ng kanilang hangarin na paalisin sa Pilipinas ang mga mananakop na Amerikano. May mga pagpupulong na laging may nagtatalumpati at umuungkat sa karapatan ng mga Pilipino na maging malaya at magtayo ng kanilang sariling pamahalaan. Kahit ang mga manunulat ay hindi lubusang napigil ng mga mapanikil na batas ng mga Amerikano. Isa si Aurelio Tolentino sa mga manunulat na lalong naging masigla sa paglalabas ng mga akdang tumutuligsa sa mga mananakop na Amerikano. Beterano si Tolentino ng Rebolusyong Pilipino noong panahon ng mga Espanyol at isa sa mga rebolusyonaryong nagpapatuloy sa adhika ng Katipunan na huwag ipailalim ang Pilipinas sa sino mang mananakop. 


Unang itinanghal sa Teatro Libertad sa Sta. Cruz, Maynila noong Mayo 14, 1903 ang isang dula ni Tolentino. Kahapon, Ngayon at Bukas ang pamagat ng dula at tinatalakay nito ang kasaysayan ng Pilipinas sa ilalim ng tatlong dayuhang mananakop. Ang huling yugto ay tungkol sa pananakop ng Estados Unidos sa Pilipinas at sa hangarin ng mga Pilipino na makamit ang kasarinlan. Umabot sa kaalaman ng mga Amerikano ang matagumpay na pagtanggap ng mga Pilipino sa dula ni Tolentino. Kaya't sa ikalawang araw ng palabas, dalawampung sundalong Amerikano ang naatasang panoorin ito. Ang masama, pawang lasing ang mga sundalong Amerikano! Sa huling bahagi ng dula ay iwinagayway ang bandila ng Katipunan at isinigaw ni Felisa Roxas na gumanap sa papel na Inangbayan na tanging ang bandilang iyon ang dapat na iwagayway sa buong Pilipinas. Isang artistang lalaki ang humablot sa bandilang Amerikano at pinagtatapakan iyon. Sa pagkakataong ito, sumugod sa tanghalan ang mga lasing na sundalong Amerikano. Winasak nila ang buong tanghalan pati na ang mga kasangkapang ginagamit sa dula. Pinagbubuntal at pinagsisipa nila ang lahat ng nagsiganap pati na ang mga babae. Nagkaroon ng labolabo sa loob ng teatro at nadamay sa gulo pati ang mga manonood. Pagkaraan ng pangyayaring ito, dinakip si Tolentino, ang kapatid niyang si Jacinto at ang labindalawang kasama niya sa palabas. Isinakdal silang lahat sa salang sedisyon o paglapastangan sa maykapangyarihan. Ang kaso ay iniharap sa sala ni Hukom Araullo at naging manananggol ni Tolentino si Rafael Palma. 


Sa nayon ng Santo Cristo sa Guagua, Pampanga isinilang si Aurelio Tolentino noong Oktubre 15, 1868. Ang mga magulang niya ay sina Leonardo Tolentino at Petrona Valenzuela. Dahil may kaya nang kaunti ang kanyang pamilya, naikuha ng sariling guro ng kanyang ama si Tolentino kahit lilimang taon pa lamang siya. Nagpatuloy siya ng pag-aaral sa escuela de latinidad ni Angelo Gimenez sa Malolos, Bulakan. Dito niya tinapos ang ikatlong taon sa curso de latin. PagkaTaan, nagtungo siya sa Maynila at tinapos ang Batsilyer sa Sining sa Colegio de San Juan de Letran. Kumuha rin siya ng ilang kurso sa pilosopiya at batas sa Unibersidad ng Santo Tomas. Sa di inaasahang pagkakataon, hindi naituloy ni Tolentino ang kanyang pag-aaral nang biglang mamatay ang kanyang ama. Napilitan siyang bumalik sa Santo Cristo at balikatin ang naiwang tungkulin ng kanyang ama. Pumasok siyang guro sa paaralan ni Don Tomas Gamboa. Naging malapit siya sa mga batang tinuturuan at namulat siya sa halaga ng edukasyon sa kanyang mga kababayan. Nararamdaman na niya noon ang pagmamalabis ng mga Espanyol. Malaki ang epekto sa kanya ng kalagayan sa panahong iyon, gayundin ang ilang nasaksihan niyang pagmamalupit ng mga Espanyol. Tumagal nang limang taon ang pagtuturo ni Tolentino sa Pampanga. Sa wakas, naisip niyang lumuwas muli sa Maynila. Sa kabutihang palad, agad siyang tinanggap na empleyado sa hukumang unang dulugan sa Tundo. Sa panahong ito niya nakatagpo si Andres Bonifacio.


Ang pagkikilala nina Tolentino at Bonifacio ay naging daan tungo sa pagkakasama nila nang itatag ang Katipunan noong Hulyo 7, 1892. Tuwing tatalakayin ang pagmamalabis ng mga Espanyol sa Pilipinas, isa si Tolentino sa mga nangunguna sa pagsasabing ang tanging solusyon dito ay ang mag-alsa ang mga Pilipino laban sa Espanya. Iniisaisa niya ang mga pangyayari na magpapatibay na “hinog na” ang Pilipinas sa malawakang pag-aalsa. “Tanging himagsikan ang paraan upang mawakasan ang matagal nang pagtitiis ng ating mga kababayan,” ani Tolentino. Pero hindi gaanong binigyan ng timbang ng kataas-taasang konseho ng Katipunan ang mungkahi ni Tolentino. Naniniwala ang konseho na hindi pa lubusang handa ang mga Pilipino sa isang malaking himagsikan. Kailangan ang sapat na sandata at paghahanda at kailangan din ang isang malakas na hukbong pandigma. Noong Abril 10, 1895, nagpulong ang Katipunan sa kuweba ng Pamitinan sa Montalban, Rizal. Dito ay halatang nagkakaroon na ng timbang ang mungkahi ni Tolentino tungkol sa sandatahang pag-aalsa ng mga Pilipino laban sa mga Espanyol. Ilang Katipunero ang sumulat sa dingding ng kuweba: Viva la Independencia Filipina! Samantala, nagpalipat-lipat ng hukumang pinapasukan si Tolentino. Nasa Morong siya nang ipagkanulo ni Teodoro Patifio ang Katipunan sa mga Espanyol. Nakita ng maykapangyarihang Espanyol ang pangalan ni Tolentino sa mga papeles na nasamsam sa Katipunan at una siya sa mga hinuli at dinala sa Maynila para ikulong. 


Dahil sa pagtataksil ni Patino, napilitang lumantad ang mga Katipunero at ituloy ang Rebolusyon laban sa mga Espanyol. Agad namang idineklara ni Gobernador-Heneral Ramon Blanco ang batas-militar sa mga probinsiya ng Maynila, Cavite, Laguna, Batangas, Bulakan, Pampanga, Tarlac at Nueva Ecija. Maraming Pilipino ang ikinulong at pinarusahan dahil pinaghihinalaang mga miyembro ng Katipunan. Pero lalong nag-ibayo ang galit ng mga Espanyol nang magkaroon ng sagupaan ang mga rebolusyonaryo at sundalong Espanyol. Kabikabila ang pagbitay sa mga Pilipino at ang mga nasa kulungan ay hindi na nakalabas nang buhay. Ang mayayaman na nadawit lamang sa pag-aalsa ay ipinatapon sa malalayong lugar. Noong Setyembre 1896, nahuli ng maykapangyarihang Espanyol si Tolentino. Kinaladkad siya ng mga guwardiya-sibil hanggang sa bilangguan. Doon ay pilit siyang pinaamin na isang Katipunero. Pilit din siyang kinunan ng impormasyon tungkol sa kasapian at operasyon ng Katipunan. Nang ayaw niyang magsalita, ikinadena ang kanyang mga kamay at paa saka kinoryente hanggang mawalan ng malay. Pero hindi nagtapat si Tolentino. Noong 1897, pagkaraan ng siyam na buwan ay pinalaya siya. Payat man at maysakit, hindi humina ang paninindigan ni Tolentino. 


Pagkaraang palayain ng mga Espanyol, hindi pa halos gumagaling ay nagpasabi na si Tolentino noong Hunyo 1897 na gusto niyang sumama sa Katipunan. Agad naman siyang tinanggap ng rebolusyonaryong samahan at ibinigay sa kanya ang trabaho na magsulat at magpalaganap ng mga materyal pampropaganda ng Katipunan. Noon siya nagsimulang sumulat ng sanaysay, tula, kuwento at, higit sa lahat, dula. Pansamantalang natigil ang kampanya ng mga rebolusyonaryo nang ipatupad ang Kasunduan ng Biyak-na-Bato noong Disyembre 1897. Sa bisa ng kasunduang ito ay pinapunta si Aguinaldo at ibang lider ng Rebolusyon sa Hongkong. Pero gaya ng ibang nagpatuloy sa pakikilaban sa mga Espanyol sa pamamagitan ng taktikang gerilya, si Tolentino man ay gumawa ng mga sariling hakbang sa kanyang lalawigan. Nagpatuloy din siya sa pagsusulat. Nang dumating si Aguinaldo mulang Hongkong upang ituloy ang himagsikan, isa si Tolentino sa nagpaabot ng pagsang-ayon at pagkilala sa diktadura ni Aguinaldo. Kaya't nang ipahayag ang kasarinlan ng Pilipinas sa Kawit noong Hunyo 12, 1898, kabilang si Tolentino sa mga lumagda sa kasulatan. Di nagtagal, pumutok naman ang Digmaang Pilipino-Amerikano. Inatasan ni Aguinaldo si Tolentino na mangalap ng tauhan at magtatag ng mga pangkat gerilya. Noon nasaksihan ang husay ni Tolentino sa paghimok at pagpapaliwanag at maraming Pilipino ang sumama sa kanya.


Kahit Patuloy ang labanan ng mga rebolusyonaryong Pilipino at sundalong Amerikano sa ibang lugar ng Pilipinas, hawak na ang Kamaynilaan. ng mga Amerikano. Ilang ulit bumuo ng mga komisyon si Presidente McKinley ng Estados Unidos para “pangalagaan ang kapakanan ng mga Pilipino.” Sa panahon ng pamamahala ni Gobernador William H. Taft ay ipinailalim sa gobyerno sibil ang Maynila at kasalukuyang pinagtitibay sa Kongreso ng Estados Unidos ang Cooper Act o Philippine Bill ng 1902 na lilikha ng Pambansang Asamblea. Pero sa panahong ito rin nagsulputan ang mga dula ng pagtutol sa pananakop ng mga Amerikano. Itinanghal ang mga dula sa Maynila, Rizal, Bulakan, Batangas at maging sa Ilokos at nagningning ang mga pangalang Juan Abad, Juan Cruz, Maximo Reyes at Gabriel Beato Francisco. Pero pinakapopular sa lahat si Aurelio Tolentino. Ang popularidad ni Tolentino ay nakaugat marahil sa kanyang pambihirang sigasig na maging tuwirang kaugnay sa mga gawaing pantanghalan. Hindi lamang siya gumaganap bilang artista, direktor din siya at minsa'y tumutulong pa sa pag-aayos ng tanghalan. Sinasabing minsa'y natakot tapakan ng isang artista ang bandilang Amerikano at si Tolentino mismo ang tumapak dito. Pumalakpak at nagsigawan ang mga manonood bilang papuri sa tapang ni Tolentino.


Isang katangian ng mga dula ni Tolentino ang mabisang paggamit ng artipisyo sa tanghalan. Nakatulong ito nang malaki upang makuha agad ng mga manonood ang ibig niyang sabihin at pag-alabin ang kanilang damdamin laban sa mga mananakop na Amerikano. Isa ito sa mga susi kung bakit popular sa madla ang mga dula ni Tolentino. Noong isakdal si Tolentino dahil sa kanyang dulang Kahapon, Ngayon at Bukas noong Agosto 26, 1903, isa sa mga inungkat ang paggamit niya ng mga artipisyo. Sa gitna ng paglilitis, tinanong siya kung bakit pinilipit ang leeg ng isang artipisyong agila na yari sa pawid. Sa pagkakataong ito nagamit ni Tolentino ang galing niya na mangatwiran at sa paggamit ng mga pamamaraang natutuhan niya habang nag-aaral ng batas. Idinahilan niyang hindi sinasakal kundi kinakarinyo ng artista ang artipisyong agila. Tumayo pa siya at hinaploshaplos ang agila. “Mahal na mahal namin ang agila,” paliwanag niya. Lihim na nagkindatan ang mga Pilipinong nasa loob ng korte at nanonood ng bista. Ang iba'y lihim na humagikhik dahil naiintindihan nila ang ibig ipahiwatig ni Tolentino. Ang totoo, ang agila ay sagisag ng kapangyarihan ng Estados Unidos at ang pagpilipit sa leeg nito ay simbolo ng pagtutol ng mga Pilipino sa pananakop ng mga Amerikano.


Hindi nadala ang mga Amerikano sa mga paliwanag at katwiran ni Tolentino. Pagkaraan ng paglilitis, ipinasiya ng hukuman na siya ay nagkasala ng paglapastangan sa pamahalaang Amerikano at hinatulang mabilanggo sa loob ng dalawang taon. Idinagdag pa ng Amerikanong hukom na si Hukom Sweeney na magmulta si Tolentino ng dalawampung libong dolyar, gayundin ang pagbabayad ng halagang ginugol ng hukuman sa paglilitis ng kanyang kaso. Dahil sa pangyayaring ito, lalong napalapit sa madla si Tolentino. Hindi lamang sila nakikiisa sa kanyang paghihirap kundi pati na sa kanyang layunin na maging malaya ang Pilipinas sa kapangyarihan ng mga Amerikano. Naging bagong bayani si Tolentino ng taumbayan. Sa kabilang banda, naghirap naman ang pamilya ni Tolentino bunga ng kanyang pagkakakulong. Halos magpalimos ang kanyang mga anak para may makain. Itinaas ni Tolentino ang kanyang kaso sa Korte Suprema. Pumayag ang korte na palayain siya nang pansamantala kung makapagbabayad ng piyansa sa halagang dalawampung libong dolyar. Sa tulong ng kanyang mga kaibigan ay nakakalap si Tolentino ng gayong halaga at pagkaraan ng pitong buwan at labiniimang araw ay lumabas siya ng Bilibid Prisons.


Hindi nag-aksaya ng panahon si Tolentino. Pagkalaya niya ay sumama siya sa mga gerilya sa bundok na pinamumunuan ni Heneral Artemio Ricarte. Isang pinagkakatiwalaang heneral ni Aguinaldo si Ricarte. Dahil sa kanyang taktika ng biglaang pagsalakay, si Ricarte ay nakilala sa bansag na Vibora. Isa siya sa mga matapang na heneral na kailanman ay hindi sumuko sa mga Amerikano. Mula sa kuta ng mga rebolusyonaryo. sa bundok na kung tawagin niya ay Monte Kalayaan, sumulat si Tolentino ng mga artikulo at ipinadala sa pahayagang Manila Times. Ang kanyang mga artikulo ay lumalabas na pagpapaliwanag kay Gobernador Wright na pumalit kay Taft bilang tagapamahala ng gobyernong sibil ng mga Amerikano. Sinabi ni Tolentino na hindi naging makatarungan ang ginawang “paglilitis sa kanya at kaya siya tumakas ay upang magkaroon ng pagkakataong ipahayag ang kanyang panig sa hukuman. Di pa man daw siya nililitis ay ipinalalagay nang nagkasala siya. Tatlong bagay ang idiniin niya: una, hindi siya laban sa mga Amerikano: ikalawa, ang kanyang dulang Kahapon, Ngayon at Bukas ay hindi laban sa pana- ag nakop ng mga. Amerikano sa Pilipinas, at ikatlo, namundok siya upang pasukuin si Heneral Ricarte. Niloloko lamang ni Tolentino ang mga Amerikano. Pero nalaman din ito ng mga Amerikano dahil sa lagda ni Tolentino ay nakadagdag ang kanyang posisyon na “Diktador ng Rebolusyonaryong Pamahalaan ng Pilipinas at Punong Heneral ng Hukbo.” 
Dahil sa pananabik sa kanyang pamilya, minsan ay bumaba ng bundok si Tolentino. Itinaon niyang gabi ang pagbaba upang makaiwas sa mga Amerikano. Pero noon pala ay binabantayan nang mabuti ng mga Amerikano ang bahay ni Tolentino dahil naniniwala silang may pagkakataong babalik siya upang dalawin ang kanyang pamilya. Lihim ding minamatyagan ng mga Amerikano ang maybahay ni Tolentino at inalam kung saan nagpupunta at kung sino-sino ang mga kausap nito. Hindi nga nagtagal, nalaman ng mga Amerikano na nasa kanyang bahay si Tolentino. Agad nilang pinaligiran ang bahay. Pero mabilis ding natunugan ni Tolentino ang pagsalakay ng mga Amerikano. Dalidali siyang umakyat at nagtungo sa kisame. Mula sa isang maliit na butas ng kisame ay nakita ni Tolentino ang biglaang pagpasok ng mga sundalong Amerikano sa kanyang bahay at ang marahas na paghahalughog ng mga ito. Dahan-dahang lumusot si Tolentino sa bubong ng kanyang kapit-bahay pero sa kasamaang-palad ay nakita siya ng isang sundalong Amerikano. Sa pagkakataong ito ay hindi na nakatakas si Tolentino. Inihabla si Tolentino sa salang pakikipagsabwatan upang ibagsak ang pamahalaang Amerikano sa Pilipinas. Hinatulan siya ni Hukom Carson na mabilanggo nang habambuhay. Pero sa tulong ng kanyang mga kaibigan, ibinaba ng hukuman ang hatol sa 15 taon at pagkaraan ay 8 taon. Noong 1911, ganap siyang pinatawad ni Gobernador W. Cameron Forbes.


Naging mahigpit kay Tolentino ang mga Amerikano. Iniutos sa kanya na mag-ulat ng kanyang mga gawain at aktibidad sa gobernador ng lalawigan at sa Konstabularya tuwing unang araw ng buwan sa loob ng limang taon. Ipinagbawal din sa kanya ang paglahok sa anumang gawaing pampulitika at pakikipag-ugnay sa mga tao o pangkat na may kinalaman sa pulitika. Ngunit higit sa lahat, binantayan ng mga Amerikano ang nilalaman ng kanyang mga isinusulat. Naging patnugot si Tolentino ng iba't ibang pahayagan gaya ng La Patria, El Liberal, El Pueblo at El Imparcial. Nagtayo rin siya ng imprenta at tinawag na Limbagang Noli. Nang maglabas siya ng sariling pahayagan, ang Filipinas, ay inobliga siya ng mga Amerikano na ipakita muna sa militar ang nilalaman nito bago ilabas upang matiyak na walang makasisira sa patakaran ng mga Amerikano sa bansa. Gayunman, nagpatuloy si Tolentino sa pagbatikos sa mga palakad ng mga Amerikano kaya't pagkaraan lamang ng ilang buwan ay ipinasara ang kanyang pahayagan at imprenta. Bihasa si Tolentino sa wikang Tagalog, Kapampangan at Espanyol pero ipinagtanggol niya ang pagkakaroon ng pambansang wika. Itinatag niya ang Parnasong Filipino, isang paaralan para sa pag-aaral ng panitikang Tagalog. 


 Malinaw na inilaan ni Tolentino ang kanyang buong buhay upang maitaguyod ang karapatan at kapakanan ng kanyang mga kababayan, lalo na ang mga aping manggagawa. Malinaw na ito kahit noon pa mang Hunyo 1, 1901 nang itatag niya ang Katimawaan, isang kooperatiba ng mga manggagawa. Naisip niya ito dahil nararamdaman niya ang kaawa-awang kalagayan ng mahihirap na manggagawa sa gitna ng mataas na halaga ng bilihan at pagsasamantala ng mga kapitalista. Sa kooperatiba ay maaaring bumili at mangutang ang mga manggagawa sa mababang halaga at interes. Sumulat din si Tolentino ng mga dulang tumatalakay sa buhay ng mga manggagawa. Isa na rito ang Bagong Cristo na naglalarawan sa pagsasamantala ng mga kapitalista sa mga manggagawa. Dahil sa kanyang madalas na pagkakabilanggo, humina ang katawan ni Tolentino at naging masakitin. Sa huli niyang pagkakasakit, inihabilin niya sa kapatid na si Jacinto ang lahat ng kanyang nasulat na akda. Sinabi niya ang mga titulo nito at kung kani-kanino maaaring kunin ang mga kopya noon. Binawian ng buhay si Tolentino noong 1915 sa gulang na apatnapu't pitong taon.