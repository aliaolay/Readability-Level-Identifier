11-16
Maraming taga-Europa ang nakarating sa Silangan nitong ika-15 siglo. Isa sa kanila si Marco Polo na nakarating hanggang Tsina. May mga komersiyante na nagdadala ng kalakal mulang Silangan at ipinagbibili nang mahal sa Europa. Gustong-gusto ng mga taga-Europa ang seda, porselana, alahas, karpet, at rekado mulang Asya. Gusto rin nila ang paminta, bawang, kanela, muskada, luya, at iba pang rekado. Ginagamit nila ang rekado sa pagpapasarap ng luto, pag-iimbak kng game. at maging sa panggagamot. 


Pero noong 1453, nasakop ng mga Turkong Muslim ang Konstantinopla at nasara ang daang ginagamit ng mga komersiyante patungong Silangan. Dahil dito, naghanap ng ibang daan ang mga bansa sa Europa. 


Maunlad na noon ang kaalaman ng mga taga-Europa sa paglalakbay dagat. Bukod sa mas malalaking barko, gumagamit na sila ng mapa, kompas, at iba pang kasangkapan sa paglalakbay. Nanguna sa paghahanap ng bagong daan ang Portugal. Noong 1487, lumusot si Vasco de Gama sa Cabo de Buena Esperanza at natuklasan ang daan patungong India nang umiikot sa Aprika. Naging pag-aari ng Portugal ang nasabing rota. 


Sa kabilang dako, inisip naman ni Cristobal Colon, isang Portuges, na ang mundo ay bilog. Naniwala sa kanya ang Hari ng Espanya, at noong 1492 ay “natuklasan” niya ang Amerika pagkaraang tumawid sa Dagat Atlantiko. Sinundan ito ng maraming paglalakbay hanggang masakop ng mga bansa sa Europa ang maraming lupain sa Aprika, Amerika at Asya.


Hindi man napatunayan ni Cristobal Colon na bilog ang mundo, isa ring manlalakbay na Portuges ang may ganitong paniniwala. Tulad ni Colon, kinikilala siya ngayon bilang manlalakbay na naglingkod sa hari ng Espanya. Si Magallanes ang nagpatuloy sa ginawa ni Colon kaya't siya ang kinikilalang pinuno ng unang paglalakbay paikot sa daigdig. 


Isinilang si Magallanes noong bandang 1480 sa Porto, Portugal at anak nina Rui de Magallanes at Alda de Mesquida. Fernao de Magalhaes ang tunay niyang pangalang Portuges. 


Magaling siyang sundalo at maraming naging karanasan sa paglilingkod sa hukbo ng Portugal. Una siyang naglingkod sa barkong pinamunuan ni Francisco de Almeida noong 1505 at nasugatan sa labanang naganap sa baybayin ng Malabar. Bumalik siya sa India noong 1508 at nakasama sa labanan ng Diu noong Pebrero 2-3, 1509. Sa labanang ito pinatunayan ng Portugal na hari siya ng Dagat India. 


Nadestino si Magallanes sa Malacca at sa isang pakikipaglaban sa mga Malay ay iniligtas niya ang buhay ni Francisco Serrao, isa pang kilalang manlalakbay na Portuges. Sa Malacca, sinasabing nalibot niya ang paligid ng mga pulo noong 1511-1512. Pagbalik niya sa Portugal, nadestino naman siya laban sa mga Muslim ng Morocco noon 1513. Dito siya nasugatan sa paa kaya naging pilay habang-buhay. 
Noong 1514, tinanggihan ni Haring Manuel ng Portugal ang hiling niyang dagdagan ang kanyang pensiyon. Muli siyang nagpetisyon noong 1516, at nang tanggihan uli siya ay ipinasiya na niyang humanap ng ibang paglilingkuran. 


Umalis sa Portugal si Magallanes at nakarating sa Sevilla, Espanya noong Oktubre 20, 1517. Dito niya nakilala at napangasawa si Beatriz Barbosa, anak ng isang importanteng opisyal sa Sevilla. 


Nakilala rin niya sa Sevilla si Rui Faleiro, isang Portuges na kosmograpo. Bilang kosmograpo, magaling si Faleiro sa pagbasa ng posisyon ng mga planeta, bituin, at mga bagaybagay sa sandaigdigan. Naging kasama-sama ni Magallanes si Faleiro sa paghahanda sa iniisip niyang paglalakbay. Sa tulong ng pamilya ni Beatriz, nakaharap nina Magallanes at Faleiro si Haring Carlos I ng Espanya. Sa korte ng hari sa Villadolid, itinakwil nila ang pagiging mamamayang Portuges at sumumpang maglilingkod sa hari ng Espanya. 


Sa panahong iyon, magkaribal ang Portugal at Espanya sa “pagtuklas” ng mga lupain. Para matigil ang pagkakagalit, naglabas ng isang kasulatan ang Papa Alejandro VI noong 1493. Sa kasulatang ito, hinati ang mundo sa mga lupaing hawak ng Espanya at Portugal. Lahat ng lupang di-kristiyano sa kanluran ng Azores at Cabo Verde ay mapupunta sa Espanya, at lahat ng nasa gawing silangan ay sa Portugal. 


Ngayon, balak ni Magallanes na puntahan ang Moluccas sa pamamagitan ng pagtawid sa Dagat Atlantiko. May paniwala siya na may daan patungo sa lupaing Amerika para makarating sa tinatawag niyang “Dagat ng Timog.” Pag nagawa ito, para na rin niyang napatunayan na ang Moluccas na siyang kuhanan ng rekado ay nasa gawing kanluran at hindi dapat masakop ng Portugal. Makatutuklas pa siya ng bagong daan para makaiwas sa Cabo de Buena Esperanza na hawak ng mga Portuges.


Noong Marso 22, 1518, nanaog ang pasiya ng hari. Tinatanggap ni Haring Carlos I ang hiling at plano ni Magallanes! 


Isang ekspedisyon ang ipinagayak ng hari. Ekspedisyon ang tawag sa ganitong mahaba at malakihang paglalakbay. Hinirang na magkasamang kapitan-heneral sina Magallanes at Faleiro. Inatasan silang tumuklas ng rotang Espanyol patungong Moluccas. May inilaan ding gantimpala sa anumang lupaing “matuklasan” nila at sa anumang tubuin nila sa ekspedisyon. Iginawad pa sa dalawa ang Orden del Santiago, isang mataas na parangal sa Espanya. 


Para isagawa ang ekspedisyon, binigyan sina Magallanes at Faleiro ng limang barko: ang Trinidad na siyang naging punong barko, San Antonio, Concepcion, Victoria at Santiago. Naglaan din ng 237 sundalo at tauhan, mga pagkain, at kagamitan para sa paglalakbay.


Nagpaalam si Magallanes sa kanyang asawa at anak sa Sevilla. At pagkaraan ng mga paghahanda at seremonya, naglayag paalis ng Sanlucar de Barrameda, Espanya ang mga barko ni Magallanes noong Setyembre 20, 1519. Hindi nakasama sa pag-alis si Faleiro dahil biglang sinumpong ng pagkabaliw. 


Kinakabahan bagama't maligaya si Magallanes. Maligaya siya at nakuha ang pagtangkilik ng Espanya. Ngunit kinakabahan siya pagkat alam niyang mahaba at mapanganib ang kanilang lalakbayin. Siya mismo ay hindi nakatitiyak kung ano ang sasapitin sa ibayong dagat. 


Tulad ng inaasahan, naging mahirap at matagal ang paglalakbay at paghahanap ng bagong landas patungong Silangan. Dahil gumagamit ng layag, naghintay muna ng magandang hangin sina Magallanes bago nakapagsimulang tumawid sa Dagat Atlantiko. Gumawi muna sila sa may Kanlurang Aprika at pagkaraan ay tumawid sa dagat patungong Brazil noong Oktubre 3, 1519. May mga nasagupang bagyo sina Magallanes habang sinasaliksik ang Timog Amerika. Pinasok nila ang Rio de Janeiro at Rio de la Plata sa paghahanap ng malulusutan patungong “Dagat ng Timog.” 


Tumigil sila pansamantala sa Puerto San Julian noong Marso 31, 1520 at habang nakahimpil ay nagkaroon ng pag-aalsang pinamunuan ng mga kapitan na galit kay Magallanes. Inis ang mga Espanyol na kapitan dahil isang Portuges ang kanilang kapitan-heneral. Nasupil ni Magallanes ang mga nag-alsa at buong bagsik na pinarusahan ang mga pinuno. Isa sa mga kapitan ang binitay at ang isa naman ay iniwan sa Puerto San Julian nang umalis ang mga barko noong Agosto 24. Isa sa mga barko, ang Santiago, ay lumubog habang nagsasaliksik sa baybayin ng Santa Cruz. Ilang tauhang naiinip sa paglalakbay ang tumakas pabalik sa Espanya dala ang barkong San Antonio. Pero nagpatuloy pa rin sina Magallanes. 


Noong Oktubre 21, natuklasan nila ang daan sa dulo ng Timog Amerika. Nakapangalan ngayon kay Magallanes ang daang ito. At noong Nobyembre 28, pagkaraan ng mahigit na isang taong paghihirap, pumasok sina Magallanes sa Dagat Pasipiko. Sa malaking tuwa, napaiyak ang matapang na kapitan-heneral. 


Hindi agad tumawid ng Dagat Pasipiko sina Magallanes. Lumigid-ligid muna hanggang Peru at saka sinalunga ang malawak na dagat. Tinawag niya ang dagat na “Dagat Pasipiko” dahil “pasipiko” o payapa ito nang magsimula silang tumawid. 


Pero hindi nila alam na mas malawak pala ang Dagat Pasipiko kaysa Dagat Atlantiko. Kinulang sila ng pagkain at tubig. Wala silang makain sa bandang huli kundi biskuwit at katad ng barko. Marami ang nagkasakit ng iskerbi. Bunga ito ng kawalan ng Bitamina C ng katawan. Ang pasyenteng may iskerbi ay madaling mapagod, sumasakit ang mga masel, namamaga ang gilagid, at nalalaglag ang mga ngipin. Sa dulo, magtatae siya, magkakaroon ng sakit sa baga at atay, hanggang sa mamatay. Maraming tripulante at sundalo ang namatay sa iskerbi. Noon lamang tuklasin ni Vasco de Gama ang daan patungong India, 100 sa 160 tauhan niya ang namatay sa iskerbi. 


Sa kabila ng lahat, nagpatuloy sina Magallanes sa pagtawid. Enero 24, 1521, sinasabing nakatanaw sila ng lupa. Maaaring ang natanaw nila ay ang pulo ng Pukapuka sa Kapuluang Tuamotu. Noong Marso 6, sinapit nila ang Guam sa mga Pulong Marianas. Dumaong sila at naghanap ng sariwang pagkain. Pagkaraan ng 98 araw, noon lamang sila nakatikim ng sariwang pagkain. 


May nagsasabi na maaaring alam ni Magallanes ang direksiyon patungong Moluccas mulang Guam. Pero hindi dumiretso sa Moluccas si Magallanes. Sabi ng iba, maaring gusto munang magtayo ni Magallanes ng base sa isang malapit na lugar bago magpunta sa Molluccas para may mabalikan kung sakaling makasagupa ang mga Portuges sa Moluccas. May nagsasabi naman na talagang naligaw si Magallanes at namali ng kalkulasyon patungong Moluccas dahil hindi niya kabisado ang lawak ng Dagat Pasipiko. 


Noong Marso 16, 1521, natanaw nila ang mga pulo ng Samar. Tinawag itong Kapuluan ng San Lazaro ni Magallanes. Ito ang araw na itinatala sa kasaysayan bilang araw ng “pagkatuklas” sa Pilipinas. 


Dumaong sina Magallanes sa maliit na pulo ng Homonhon. Pagkaraan, lumipat sila sa mas malaking pulo, sa Limasawa. Natuwa ang mga Espanyol sa pagsalubong ng mga tao sa kanila. Ayon sa mga historyador, patunay ito na sanay nang sumalubong sa mga dayuhan ang mga tao sa Pilipinas noong panahong iyon. 


Nakipagkaibigan sina Magallanes sa mga tao ng pulo. Bilang tanda ng pakikipagkaibigan, nakipagkasundo pa si Magallanes sa puno ng pulong Limasawa na si Kolambu. Sa sandugo, hinihiwa ang braso ng nagsasandugo, pinapapatak ang dugo sa isang basong may alak, at pagkaraan ay tinutungga nila kapwa ang alak na may dugo. Ito ang paraan ng kasunduan noon.


Noong panahong iyon, masigasig na tagapagtanggol ng relihiyong Katoliko ang hari ng Espanya. Sa katunayan, bawat paglalakbay na isagawa para tumuklas ng mga bagong lupain ay kasama ng mga kongkistadores (conquistadores) ang alagad ng Simbahan. Tungkulin ng paring Katoliko na magpalaganap ng pananampalatayang Kristiyano sa mga lupaing nasasakop ng Espanya, bukod sa pangangalaga sa kaluluwa ng mga sundalo at tauhan sa paglalakbay. 


Ito ang dahilan kaya sinasabi na bawat sakop ng Espanya ay sinakop sa pamamagitan ng krus at espada (con la cruz y espada). Espada ang gamit ng mga sundalong kongkistadores. Krus naman ang sagisag ng Simbahan. Ginagamit nila ang lakas-militar at pananampalataya para ganap na masakop ang mga tao. 




Matapang ang mga paring kasama sa paglalakbay. Misyonero ang tawag sa kanila. Pinatutunayan ng kasaysayan na naging malaki ang tulong nila sa pagpapalaganap ng kapangyarihang Espanyol sa mga naging kolonya nito. Kolonya ang tawag sa isang lupain na sakop ng isang mas makapangyarihang bansa. 


Pagkatapos ng sandugo nina Magallanes at Kolambu ay nagkaroon ng kasayahan ang magkabilang panig. Ipinagdiwang ng mga Espanyol ang pagkakataong iyon sa pamamagitan ng isang misa. Ang misang iyon sa Limasawa ang unang misang Kristiyano sa Pilipinas. Si Padre Pedro de Valderrama ang nanguna sa misa. Siya ang misyonerong kasama sa paglalakbay nina Magallanes. Pagkaraan ng misa, nagtirik ng isang krus si Magallanes sa isang burol. Palatandaan at sagisag ang krus ng pagdating sa Pilipinas ng kapangyarihang Espanyol at relihiyong Kristiyano.


Hindi nagtagal sina Magallanes sa Limasawa. Napansin nila na hindi sapat ang pagkain sa pulong iyon para sa kanilang pangangailangan. Nabalitaan ni Magallanes na mas malaki at mas maunlad ang Cebu. Pumunta ang mga Espanyol sa Cebu . at dumating doon noong Abril 7, 1521. 


Tulad sa Limasawa, nakipagkaibigan sina Magallanes sa mga taga-Cebu. Nang bigyan sila ng mga tao roon ng bigas, baboy-ramo, manok at kambing, pinalitan naman nila ito ng mga tela, salamin at gora. Inanyayahan pa ni Magallanes ang mga taga-Cebu sa kanyang barko. Ginawa niya ito para ipakita ang kapangyarihang militar ng mga Espanyol. Gulat na gulat ang mga taga-Cebu sa sasakyan at sandatang militar ng mga dayuhan. 


Dahil sa paghanga ni Humabon sa lakas ng mga Espanyol, nagpabinyag siya at ang kanyang mga tauhan sa relihiyong Kristiyano. Umaabot sa 800 taga-Cebu ang nagpabinyag.


Carlos ang naging pangalang Kristiyano ni Humabon. Ipinangalan siya sa hari ng Espanya. Juana naman ang naging pangalang Kristiyano ng kanyang asawa. Ayon sa iba, sa kanya ibinigay ni Magallanes ang imahen ng Sto. Nino na siya ngayong patron ng Cebu. Sila ang mga unang Pilipino na naging Kristiyano. 


Sa pamamagitan ng binyagan, para na ring kinilala ni Humabon ang kapangyarihan ng hari ng Espanya. Sabi nga ng isang aklat sa kasaysayan ng Pilipinas, “Ang totoo, sa pamamagitan ng pagpapabinyag sa Kristiyanismo, ginawang sakop ni Magallanes si Humabon at ang kanyang mga tauhan, at ipinailalim ang mga Sebuwano sa kapangyarihan ng Koronang Espanyol.” 


Hindi lahat ng taga-Cebu ay kumilala sa kapangyarihang Espanyol. Isang maliit na pulo ang tumangging makipagkaibigan man lamang sa mga dayuhan. Ito ang pulo ng Mactan. 


Noong panahong iyon, ang Mactan ay nasa pamumuno ni Lapulapu. Matapang at iginagalang ng mga tao kahit sa ibang pulo si Lapulapu. Marami nang mga kuwento at alamat tungkol sa katapangan at katalinuhan ni Lapulapu bilang mandirigma. Isang popular na alamat ang tungkol sa kanyang pagtalo sa isang mandirigmang Tsino. Ayon sa alamat, isang piratang Tsino ang naligaw sa Mactan. Hiningi ng pirata na sumuko ang mga taga-Mactan at ibigay sa kanya ang kanilang mga hiyas at ari-arian. Ininsulto pa ng piratang Tsino si Lapulapu. Nagalit si Lapulapu at hinamon sa isang duwelo ang pirata. Tinanggap ng pirata ang hamon sa paniniwala na kayang-kaya niyang talunin sa labanan si Lapulapu. Mas mahusay ang sandata ng pirata bukod sa may suot pang kotamaya. Kotamaya ang tawag sa baluti o pansanggalang na isinusuot para hindi tablan ng bala o patalim ang maselang bahagi ng katawan. Pero mabilis at matalino si Lapulapu. Sa labanan, lagi niyang pinupuntirya ng taga ang mga bahagi ng katawan ng Tsino na walang kotamaya. Nang lumaon, hindi man napatay ang Tsino, pulos sugat naman ang kanyang leeg, bisig at paa. Umalis ang mga pirata sa hiya. 


Nagkataon na magkagalit sina Lapulapu at Humabon. Sa gayon, natural lamang na bukod sa pagmamahal sa kalayaan, hindi rin iginagalang ni Lapulapu ang kapangyarihan ni Magallanes. 


Napasubo sa gulo si Magallanes. Sa pamamagitan ng mga sulsol ni Humabon at iba pang pinuno ng Cebu na galit kay Lapulapu, napilitan si Magallanes na magpadala ng mensahe sa Mactan. Hindi pinakinggan ni Lapulapu ang banta ni Magallanes kaya't iniutos ng kapitan-heneral na salakayin ang pulo ng Mactan. 


Madaling-araw nang dumating ang pangkat ni Magallanes sa Mactan. Bago sumalakay, muling nagpadala ng mensahe si Magallanes kay Lapulapu para sumuko. Nang tanggihan uli ito ng pinuno ng Mactan, inutusan ni Magallanes na lumusob ang may 60 mahuhusay niyang kawal na may mga baril at ang magkasanib na hukbo ng mga kaalyadong pinuno ng Cebu. Paglusong sa tubig, sinalubong agad sila ng mga nakahandang kawal ni Lapulapu na pawang may dalang mga kampilan at sibat. Pinaulanan ng sibat ng mga taga-Mactan ang mga dayuhang lumulusob. Nagulat si Magallanes nang makita niyang maraming tinamaan sa kanyang mga tauhan. Sa galit, inutusan niyang paputukin ang kanyon at sunugin ang mga bahay sa dalampasigan upang mataranta ang mga taga-Mactan. 


Ngunit hindi sapat iyon para magtakbuhan at umurong ang mga kawal ni Lapulapu. Pagkaraan ng sandaling pagkakagulo, madaling natipon ang mga taga-Mactan at lalo silang nagalit sa ginawa nina Magallanes. Gumamit sila ng mga sibat at pana na may lason laban sa mga dayuhan na may mga suot ng baluting bakal. Pumula ang dalampasigan ng Mactan sa dami ng dugong dumanak. 


Habang nagtatagal ang labanan, napansin ng mga Espanyol na mahusay at matapang ang mga tauhan ni Lapulapu. Alam ng mga kawal ni Lapulapu kung paano masusugatan ang mga Espanyol. Sapagkat may mga baluting bakal, ang pinupuntirya ng mga taga-Mactan ay ang mga bahagi na walang baluti gaya ng kamay, paa at leeg. Maraming nasugatan sa mga dayuhan. 


Isang palasong may lason ang tumama sa hita ni Magallanes. Nabuwal ang kapitan-heneral dahil sa sakit. Nang makita ito ng mga kawal ni Lapulapu, dinumog nila si Magallanes. Hindi nakatakbo ang pinunong dayuhan dahil bukod sa may malubhang tama ay dati nang pilay. Namatay si Magallanes sa pulo ng Mactan nang araw na iyon, Abril 27, 1521. Nasira ang loob ng mga tauhan niya at nagtakbuhan pabalik sa barko. Mula noon, kinilala na si Lapulapu bilang unang Pilipino na matagumpay na nagtanggol laban sa pananalakay ng Espanyol. 


Naghalal ng bagong pinuno ang mga kongkistadores at napili nila sina Duarte Barbosa at Juan Serrano bilang kapalit ni Magallanes. Dahil naman sa pagkatalo, bumaba ang tingin ng mga taga-Cebu sa mga Espanyol. Noong una, akala nila'y walang tatalo sa mga dayuhan. Umalis nang walang dangal ang mga Espanyol sa Cebu. Pataksil pang pinatay rito ang maraming Espanyol at kasamang napatay sina Barbosa at Serrano. Sinunog ng mga Espanyol ang barkong Concepcion dahil sa kakulangan ng tauhan. Ang natirang dalawa, ang Trinidad at Victoria, ang ginamit patungong Moluccas.


Sakay ng dalawang natitirang barko, nagpatuloy ang mga tauhan ni Magallanes patungong Moluccas. Nakarating sila doon nang walang gaanong problema. Gaya ng kanilang misyon, agad silang nagkarga ng mga kalakal na kailangan nilang dalhin sa Espanya. Pinuno nila ang mga barko sa mga rekado at iba pang paninda na gustong-gusto at mahal sa Europa. 


Pagkatapos, naglayag ang Trinidad at Victoria pabalik sa Espanya. Ginamit ng Victoria ang dating daan na tumatawid sa Dagat India at umiikot sa Aprika. Sinikap naman ng Trinidad na bumalik sa Amerika pero napilitang bumalik sa Moluccas. 


Pinamunuan ni Juan Sebastian del Cano ang natitirang barko. At noong Setyembre 6, 1522, pagkaraan ng may tatlong taon, dumaong sa Espanya ang Victoria. Sakay ng barko ang lahat ng kargamento at apat na katutubo, bukod sa 18 natirang tauhan ni Magallanes. Nagtagumpay sila sa paglalakbay-dagat paikot sa daigdig. Si Sebastian del Cano ay pinarangalan ng Hari at binigyan ng isang globo na may nakasulat na “Primus circumdedisti me" (“Ikaw ang unang umikot sa akin"). 


Kung mahalaga ang paglalakbay ni Magallanes para sa buong daigdig, mahalaga rin ito sa kasaysayan ng Pilipinas. Ang kanyang “pagkatuklas” sa Pilipinas ay naging dahilan para magpadala pa ang hari sa Espanya ng mga ekspedisyon dito hanggang maging kolonya ng Espanya ang Pilipinas.