11-16
Hindi kasangkot ang Espanya sa tinatawag na Pitong Taong Digmaan nang sumiklab ito noong 1756 sa Europa. Ang Inglatera at Pransiya lamang ang naglalaban sa digmaang ito. Pagkaraan ng limang taon, unti-unting natalo ng mga Ingles ang mga Pranses. Marami sa mga kolonya ng Pransiya sa Hilagang Amerika at Caribbeo ang napasakamay ng mga Ingles. Nasangkot lamang ang Espanya nang tumulong ito sa mga Pranses noong 1761 at nagdeklara ng pakikidigma sa mga Ingles. 


Dahil kolonya ng Espanya ang Pilipinas, napagtuunan ito ng pansin ng opisyal na Ingles na si William Draper. Sa paglalakbay niya sa gawing silangan, nabalitaan niyang mahina ang depensa ng mga Espanyol sa Pilipinas. Nang magdeklara ng digmaan ang Espanya sa Inglatera, ipinasiya ni Draper na salakayin ang Pilipinas. 


Sa India nanggaling ang mga puwersang Ingles na lumusob sa Pilipinas. Noong Agosto 1, 1762, tumulak ang isang malakas na puwersa ng mga Ingles patungong Pilipinas. Binubuo ito ng walong barkong pandigma, tatlong barkong pantugis, at dalawang barkong pangkargada sa pamumuno ni Almirante Samuel Cornish, at halos pitong libong sundalo sa pamumuno naman ni Draper. 


Madaling nakapasok sa Look ng Maynila ang mga Ingles. Lumunsad ang isang pangkat ng mga sundalong Ingles sa gawing timog ng Intramuros noong Setyembre 23, 1762 nang walang labanang naganap.


Mahigit na limandaang sundalong Espanyol lamang ang nasa Maynila noon para magtanggol. Alam na ng mga Espanyol na nagdeklara ng digmaan ang Espanya sa Inglatera. Pero dahil pari ang nanunungkulang gobernador-heneral, si Arsobispo Manuel Antonio Rojo, wala silang ginawang paghahanda sa digmaan. 


Matapos makapagtayo ng pansamantalang kampo sa may gawing timog ng Maynila, nagpadala ng kinatawan ang mga Ingles kay Arsobispo Rojo at hiniling na isuko ang Maynila. Pero matigas ang loob na sinabi ng pari na hindi sila susuko. 


Walang sinayang na sandali ang mga Ingles. Pagbalik ng ipinadalang kinatawan at pagkatanggap ng sagot ng mga Espanyol, iniutos agad ni Draper ang pagkanyon sa Intramuros. 


Nagkagulo ang mga opisyal na Espanyol at agad silang nagpasiya. “Kung lalaban tayo, dapat kumuha ng higit na maraming kawal,” anang isang opisyal. “Hindi sapat ang ating regular na puwersa para labanan ang mga Ingles!” 


Maraming kalalakihang Espanyol sa Maynila ang tumugon sa panawagan. Pero hindi pa rin ito sapat para lumaban sa malaking puwersa ng kalaban. Humingi pa ng tulong si Rojo sa mga kalapit na probinsiya, lalo na sa Bulakan at Pampanga, para dagdagan ang puwersa ng mga Espanyol sa Maynila. 


Mahigit na isanlibong kawal na Pilipino ang dumating sa Maynila para tulungan ang mga Espanyol na labanan ang mga Ingles. Galing sila sa mga probinsiya ng Bulakan, Pampanga at Laguna. 


Noong madaling araw ng Oktubre 3, lihim na nakapasok sa kampo ng mga Ingles ang isang pangkat ng mga taga-Pampanga sa pamumuno ng isang nagngangalang Jose Manalastas. Nabigla ang mga Ingles sa nangyari. Nagkaroon ng labo-labo sa loob ng kampo at sa labanang ito, kamuntik nang mapatay si Draper. Sasaksakin na lamang ni Manalastas ang opisyal na Ingles nang dumating ang mga guwardiya nito. 


Sa dami ng kalaban, napilitang humingi ng tulong ang mga Ingles sa kanilang mga kasamahang nasa barko. Pagdating ng mas maraming kawal na Ingles, napilitang umurong sa Intramuros ang pangkat ni Manalastas. 


Humanga si Draper sa tapang ng mga Pilipinong sumalakay sa kanilang kampo. “Kahit halos pana, gulok, at sibat lamang ang kanilang sandata, patuloy pa rin sila sa pagsugod at walang takot na hinarap ang aming mga baril,” sabi niya. 


Sang-ayon kay Draper, malamang na maraming namatay sa mga Ingles kung bukod sa tapang at lakas ay may mas malalakas na sandatang dala ang mga Pilipino. 


Nakita ng mga Ingles na kapag binigyan pa nila ng panahon ang mga Espanyol ay dadami ang mga puwersang sasaklolo galing sa probinsiya. Dahil dito, ipinasiya nilang huwag tigilan ang pagkanyon sa mga pader ng Intramuros. Pagkaraan ng sunod-sunod na pagkanyon, nawasak ang isang bahagi ng pader ng Intramuros at nagkaroon ng malaking guwang. Sinamantala ng mga Ingles ang pagkakataon at noong umaga ng Oktubre 5, pinasok ng mga kawal na Ingles ang Maynila sa lugar na iyon. 


Nagkaroon ng malaking labanan sa mga kalye ng Maynila nang umagang iyon. Sinikap ng mga kawal na Espanyol at Pilipino na pigilan ang pagpasok ng mga Ingles. Pero hindi nila napigil ang pagdagsa ng mga Ingles lalo na nang dumating ang mga dagdag na kawal buhat sa kanilang barko. 


Nang makitang wala nang magagawa, itinaas ni Arsobispo Rojo ang puting bandila noong Oktubre 5 tanda ng pagsuko. Nang sumunod na araw, nilagdaan nina Arsobispo Rojo at Draper ang kasunduan sa pagsuko. Sa kasunduang ito, isinuko ng mga Espanyol ang Maynila, Cavite at iba pang lugar na kinalalagyan ng kanilang mga kuta at magbibigay sila sa mga Ingles ng P4,000,000 bilang bayad-pinsala. Sa panig naman ng mga Ingles, ipinangako nila ang pangangalaga sa seguridad at ari-arian ng mga mamamayan, kalayaan sa relihiyon, industriya at komersiyo: at pagpapatawad sa lahat ng opisyal na militar ng mga Espanyol.


Sinasabi na pagkaraang sumuko ng mga Espanyol, nagkagulo agad ang mga sundalong Ingles sa paghahalughog sa mga bahay, simbahan, eskuwelahan at iba pang mahahalagang gusali sa buong Maynila. Nagkanya-kanya sila sa pagkuha ng kahit anong mahalagang bagay na kanilang matagpuan. 


Dahil may lihim na galit ang mga Pilipinong katulong sa bahay ng mga Espanyol, tinulungan pa ng mga ito ang mga sundalong Ingles sa pagsamsam ng mga alahas at salapi. Alam nila kung saan itinatago ng kanilang mga amo ang mga bagay na iyon. 


Bukod sa mga alahas, maraming mahahalagang bagay din ang nakuha ng mga sundalong Ingles. Kinuha nila ang matatandang larawang nakasabit sa mga dingding, importanteng mga libro at manuskrito sa mga aklatan, at mga gintong kalis at kopita sa simbahan. 


Sa paghahanap ng mga nakatagong kayamanan, pati nitso nina Miguel Lopez de Legazpi at ng apo nitong si Juan de Salcedo sa simbahan ng mga Agustino ay tinungkab nila. 


Kung hindi pinigil ni Draper, malamang na pati kumbento ng Santa Clara ay pinasok din ng mga sundalong Ingles at napagsamantalahan ang mga madreng nakatira roon. 


Galit na galit ang mga Espanyol sa nangyaring ito pero wala a magawa dahil nasa ilalim na sila ng mga Ingles.


Sa Ilog Pasig nagdadaan ang mga pagkaing kailangan ng mga Ingles sa Maynila. Dahil dito, naisipan ng mga Espanyol na harangin ang mga pagkaing ito para gutumin ang mga Ingles. Nagpadala agad ng malaking puwersa ang mga Ingles sa Pasig para itaboy ang mga humaharang ng kanilang pagkain. 


Madaling nakuha ng mga Ingles ang Pasig pati na ang mga kalapit na bayan sa Cainta at Taytay. Nasa Pasig ang malaking puwersa ng mga Ingles sa pamumuno ni Kapitan Thomas Backhouse nang mabalita ang pagdating ng dalawang galeon buhat sa Mexico. Ipinasiya agad ni Backhouse na abangan sa may Laguna ang mga salaping ginto na dala ng galeon bago ito mapasakamay ng mga Espanyol. Bago umalis papuntang Laguna, nagtayo muna ng kampo ang mga Ingles sa Cainta at Taytay, at iniwan ang mga kawal na Sepoy para magbantay. 


Ang pananatili ng mga Sepoy sa lugar na iyon ang dahilan kung bakit maraming tao sa mga bayang iyon ang kamukha nila. Kahit noong matapos na ang digmaan sa pagitan ng mga Ingles at Espanyol, marami sa mga Sepoy ang hindi umalis sa Cainta at Taytay sa probinsiya ng Rizal. Dito na sila pirmihang nanirahan at nakapag-asawa ng mga Pilipino. 
Noong magpulong ang konsehong pandigma ng mga Espanyol, isa sa mahigpit na tumutol sa pagsuko sa mga Ingles si Simon de Anda, isang kagawad ng Royal Audiencia o Kataastaasang Hukuman. Kalaban niya ang maraming opisyal na militar na nais nang sumuko. Dahil sa kanyang matigas na paninindigan, ipinasiya ng konseho na bigyan siya karapatang pamunuan ang lahat ng puwersa ng mga Espanyol at ipagpatuloy ang pakikipaglaban sa mga probinsiya. Kaya bago isuko ni Arsobispo Rojo ang Maynila, tumakas si Anda at nagpunta sa Pampanga kasama ng ilang matatapat na tauhan. 


Kailangang-kailangan ni Anda ng salapi para makabuo ng malaking hukbo. Laking pasasalamat niya nang makuha nila ang mga salaping pilak na dala ng galeon buhat sa Mexico. Sa dalawang galeong dumating nang taong iyon, nahuli ng mga Ingles ang isa samantalang iyong isa naman ay nakaligtas at nakadaong sa Samar. Mula sa Samar, tinawid ng mga maydala ng salapi ang San Bernardino Strait papuntang Camarines. At mula sa Camarines, nagtuloy sila ng Tayabas at nagdaan sa Sierra Madre hanggang makarating sa Pampanga. 


Tuwang-tuwa si Anda nang matanggap ang mga salapi. Lalong lumakas ang kanyang loob na ipagpatuloy ang pakikipaglaban sa mga Ingles. Mula sa Pampanga, nagpadala siya ng mga kinatawan sa iba't ibang parte ng kapuluan para manawagan sa mga opisyal na Espanyol at prayle na tumulong sa pagtatanggol sa Pilipinas laban sa mga Ingles.


Malaki ang naitulong ng mga prayle kay Anda para ipagpatuloy ang pakikipaglaban sa mga Ingles. Unang-una, natatakot ang mga prayle na masakop ng mga “ereheng Protestante” ang buong Pilipinas. Kaya nang mga panahong iyon, tuwing magsesermon sila sa mga simbahan ay lagi nilang sinasabi sa mga tao na “bilang mabubuting Katoliko ay dapat kayong manatiling tapat sa Espanya at tumulong sa paglaban sa mga Ingles.” 


Bukod sa paghikayat sa mga kasapi ng kanilang parokya na lumaban sa mga Ingles, nagbigay rin ng tulong na salapi at kagamitan ang mga prayle. Kabilang sa mga prayleng tumulong kay Anda sina Obispo Lino de Espeleta ng Cebu na humadlang sa pagsakop ng mga Ingles sa Kabisayaan, ang rektor ng Unibersidad ng Santo Tomas na si Domingo Collantes na nagtayo ng apat na kompanya ng mga estudyante at isinama ito sa hukbo ni Anda: at si Padre Roque dela Purificacion na nangalap ng mga kawal sa Laguna, Tayabas, at Bicol 'para rin sa hukbo ni Anda. Ang iba namang prayle ay namuno mismo sa mga labanan at napatay sa kanilang pakikipaglaban. Ginamit nang husto ng mga prayle ang kanilang kapangyarihan sa mga probinsiya para mahadlangan ang paglawak ng nasasakop ng mga Ingles. 


Sa mga prayle, ang mga Agustino ang higit na masigasig sa pagtulong kay Anda. Ang pinuno ng kanilang orden ay pinaalis ng mga Ingles sa Maynila dahil ayaw makipagtulungan sa kanila. 


Ang mga paghahandang ginagawa ni Anda ay madaling nabalitaan ng mga Ingles. Nabahala sila nang husto sa balitang ito. Maliban sa Maynila at ilang karatig-pook, hawak pa rin ng mga Espanyol ang lahat ng lugar sa kapuluan. Para maging matatag ang kanilang posisyon at maging ligtas sa anumang pagsalakay ng mga Espanyol, kailangang unti-unting lumawak ang kanilang nasasakupan. 


Sinimulan ng mga Ingles ang pagsalakay sa Bulakan dahil malapit ito sa Maynila. Mula sa Bulakan, madali na nilang malulusob si Anda sa himpilan nito sa katabing probinsiya ng Pampanga. 


Noong Enero 18, 1763, umalis sa Maynila ang isang malaking puwersa ng mga Ingles na pinamumunuan ni Kapitan Slay. Ang puwersang ito ay binubuo ng may 400 Ingles, 300 Sepoy at may 2,000 Tsino. Pagdating sa Bulakan, isang maliit na puwersa lamang na binubuo ng ilang kawal na Espanyol at Pilipino ang nakasagupa ng mga Ingles. Sa pamumuno ng kura parokong si Agustin de San Antonio, sinikap nilang ipagtanggol ang probinsiya. Pero sa dami ng kalaban, madali silang natalo. 


Di naman nagtagal, dumating agad ang mga sumaklolong kawal na padala ni Anda. Kinubkob agad ng mga 8,000 kawal na Pilipino ang mga Ingles at walang tigil na pinaputukan. Naitaboy ng mga Pilipino ang mga Ingles pabalik sa Maynila. 


Sa loob ng mahabang panahon ng pananakop ng mga Espanyol sa Pilipinas, tanging mga Ingles lamang ang nakatalo sa kanila. Sa pagsukong ito ng mga Espanyol sa Maynila, nakita ng mga Pilipino na hindi ganoon kalakas ang mga Espanyol. Dahil dito, lumakas ang loob ng maraming Pilipino sa kanilang binabalak na pag-aalsa. 


Nasa Maynila si Diego Silang nang sumuko ang mga Espanyol sa mga Ingles. Sinamantala niya ang pangyayaring ito at umuwi siya sa Vigan upang simulan ang pag-aalsa. 


Pinamunuan ni Silang ang paghihimagsik ng mga Ilokano laban sa pang-aabuso at sapilitang pagpapatrabaho ng mga prayle nang walang bayad. Bukod dito, tinutulan din nila ang' pagbabayad ng mataas na buwis sa mga Espanyol. 


Nang mga panahong iyon, nagsipag-alsa rin ang mga taga-Pangasinan laban sa mga Espanyol. Katulad ng mga taga-Ilocos, hindi na nila matagalan pa ang mahirap na kalagayan sa ilalim ng mga Espanyol. Nag-umpisa ang pag-aalsa sa bayan ng San Carlos sa pamumuno ni Juan de la Cruz Palaris. Nakuha ng mga nag-alsa ang buong Pangasinan, maliban sa mga bayan ng Asingan at Binmaley. 


Hindi nagtagal ang mga nabanggit na pag-aalsa. Nagtulong sina Anda at ang mga prayle para sugpuin agad ang paghihimagsik sa Ilocos at Pangasinan.


Pagkaraan ng nangyari sa Bulakan, nakita ng mga Ingles na mahihirapan silang palawakin ang kanilang nasasakupan hangga't hindi nahuhuli si Anda. Alam nila ang suportang ibinibigay ng mga prayle at ng ilang Pilipino sa nanunungkulang gobernador-heneral. Kung lalabanan nila nang armas sa armas at tao sa tao ang hukbo ni Anda, mahihirapan sila dahil higit na marami ang tauhan ni Anda. 


Dahil dito, nagpalabas ng panawagan ang mga Ingles noong Enero 23, 1763 na nag-aalok ng gantimpalang limang libong piso sa sinumang makahuhuli sa “rebelde at taksil” na si Anda. 


Alam ni Anda na desperado na ang mga Ingles at walang nangyayari sa labanan ng dalawang panig. Bagaman malakas siya sa mga probinsiya, hindi naman niya makuha ang Maynila. Malakas man ang mga Ingles sa Maynila, hindi naman ito makapagpalawak sa mga probinsiya. Kapag nahuli si Anda, inaasahan ng mga Ingles na manghihina ang mga Espanyol at ganap na nilang masasakop ang buong Pilipinas. 


Tinawanan lamang ni Anda ang ginawa ng mga Ingles. “Dodoblehin ko pa ang alok nila,” sabi ni Anda. “At hindi lamang iyan. Ibibigay ko ang sampung libong piso sa makahuhuli, patay man o buhay, sa kahit na sinong opisyal ng hukbong Ingles.” 


Natapos ang digmaan sa Europa nang lagdaan ng Inglatera at Pransiya ang Kasunduan sa Paris noong Pebrero 10, 1763. Sa kasunduang ito, ibinalik ng Inglatera sa Espanya ang karapatang muling mamahala sa Pilipinas. 


Nakarating lamang ang balitang ito sa Maynila noong Abril 1, 1764. Nang malaman ng mga Ingles ang pagtatapos ng Digmaan sa Europa, ipinaabot agad nila kay Anda ang balita. Pero sa pag-aakalang isa lamang pakana ito ng mga Ingles para mahuli siya, hindi naniwala si Anda. Isa pa, ayaw makipag-ugnayan nang tuwiran ni Anda sa mga Ingles hangga't hindi kinikilala ng mga iyon na siya ang gobernador-heneral sa Pilipinas. 


Nang mamatay si Arsobispo Rojo, napilitan ang mga Ingles na tuwirang makipag-ugnayan kay Anda tungkol sa pagtitigil ng labanan at kilalanin siyang gobernador-heneral. Habang isinasaayos ng mga Ingles at mga Espanyol ang kasunduang pangkapayapaan sa Pilipinas, dumating sa Maynila mula Madrid ang bagong gobernador-heneral na si Francisco dela Torre. 


Ibinalita ng iba pang opisyal na Espanyol kay dela Torre ang mga kondisyong hinihiling ni Anda bago itigil ang labanan. Bilang pagbibigay, nagdahilan siyang maysakit at hinayaang si Anda ang kumatawan sa mga Espanyol sa kasunduan. 


Noong Mayo 31, 1764, pumasok sa Maynila ang hukbong pinamumunuan ni Simon de Anda. Maraming taong lumabas ng kanilang bahay at nanood sa pagpasok ng mga kawal ni Anda. Kasabay ng masayang tugtog ng musiko at pagputok ng mga kanyon, tinanggap ni Anda mula sa mga Ingles ang mga dokumento tungkol sa pagbabalik ng Maynila sa kapangyarihan ng Espanya. 


Pagkaraan ng ilang araw, umalis patungong India ang buong hukbong Ingles. Noon lubusang natapos ang may dalawang taong pananakop ng mga Ingles sa Maynila. Pumasok lamang sa Maynila at opisyal na nanungkulang gobernador-heneral si Francisco dela Torre noong Abril 9. 


Mahalaga sa kasaysayan ng Pilipinas ang may dalawang taong pananakop ng mga Ingles. Mula nang dumating sa bansa ang mga mananakop na Espanyol, walang sinumang iba pang dayuhan ang nakatalo sa kanila at nakasakop sa Pilipinas. Dahil dito, nagkaroon ng paniniwala ang maraming Pilipino na ang mga mananakop na Espanyol ay malakas at mahirap matalo. Kung isasaalang-alang pa ang maraming nabigong pagbabangon ng mga Pilipino bago dumating ang mga Ingles, talagang di maiiwasan ang takot sa mga Espanyol ng mga Pilipino. 


Kaya nang matalo ng mga Ingles ang mga Espanyol, nagkaroon ito ng epekto sa kaisipan ng mga Pilipino. Naging dahilan ito upang magkaroon ng lakas ng loob ang ilang Pilipino sa mga lalawigan na ituloy ang ang matagal na nilang balak na pag-aalsa laban sa mga Espanyol. Kahit hindi nagtagal at nagtagumpay ang mga pag-aalsang ito, hindi na rin nabalik sa dati ang pagtingin ng maraming Pilipino sa mga Espanyol bilang makapangyarihang mananakop. Sa dalawang taong pananakop ng mga Ingles ay nakita ng mga Pilipino na maaari palang talunin ang mga Espanyol.