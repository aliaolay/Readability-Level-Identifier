11-16
Bilang Supremo ng Katipunan, naisip ni Bonifacio na kailangan niya ang isang sagisag sa mga gawaing pangmadla. Nagpagawa siya ng isang bandila sa ilang babaeng kasapi ng Katipunan. Isang parihabang bandila ito na pula ang kulay. Sa gitnang-gitna ay may maningning na araw. Puti ang kulay ng araw at walang takdang bilang ang mga sinag. Sa ilalim nito ay nakahilera ang tatlong titik na K.K.K at sumasagisag sa inisyal o unang mga titik ng Kataas-taasang Kagalang-galangang Katipunan.


Ang bandilang ito ang nasa tabi ni Bonifacio nang maganap ang Sigaw sa Pugadlawin noong Agosto 23, 1896. Sa pulong na ito, pinunit ng mga Katipunero ang kanilang mga sedula - ang simbolo ng kanilang pagiging sakop ng Espanya - habang sumisigaw nang: Mabuhay ang Kalayaan! Ibagsak ang kapangyarihang Espanyol!


Ang bandilang ito din ang iwinagayway ng mga Katipunero sa kanilang unang paglusob. Agosto 30 noon at ikaapat ng umaga. Sa pangunguna ni Bonifacio ay sinalakay ng mga rebolusyonaryo ang bodega ng pulbura sa San Juan del Monte. Ngunit makapal ang kublihan ng mga Espanyol. Walang nagawa ang mga tabak, sibat, at ilang lumang riple ng mga Katipunero sa mas armadong mga sundalo. Limampu agad ang bumagsak sa mga lumulusob.


Nang umurong sina Bonifacio, salsi ang kanilang bandila sa mahigit 150 kawal Pilipinong nagbuwis ng buhay sa makasaysayang labanang iyon. Ngayon, ang pook ng sagupaan ay tinatawag na "Pinaglabanan.”


Bago pa maganap ang Sigaw sa Pugadlawin ay may ginagamit nang iba't ibang sagisag ang mga Katipunero sa mga lihim nilang pulong. Ayon sa mga historyador, isang bandila ang ipinatahi ni Bonifacio bilang sagisag sa pagpupulong. Tinahi ito nina Gregoria de Jesus, ang maybahay ni Bonifacio, at Benita Rodriguez, isang Katipunera.


Hanggang ngayon ay pinagtatalunan pa kung ano talaga ang kulay at anyo ng unang sagisag ng Katipunan. May nagsasabing isang parihabang pulang tela ito at may nakahilerang puting titik na K.K.K. sa gitna. May nagsasabi naman ang kulay-puti ang tela at pula ang mga titik. Gayunman, ang unang palagay ang mas popular at siyang madalas ilarawan sa mga paggunita ngayon sa Katipunan.


Maaaring kapwa tama ang dalawang palagay. Ang dahilan ng pagtatalo ay dahil wala namang malinaw na utos tungkol sa opisyal na sagisag ng samahan. Maaaring may mga balangay, lalo na yaong malayo sa punong-pangkat ng Katipunan, na gumawa ng sarili nilang sagisag.


Ngunit anuman ang anyo ay tiyak na may ginamit na sagisag ang mga Katipunero. Saksi ang sagisag na ito sa mga pagsubok at panunumpa ng mga bagong kasapi, gayundin sa mga lihim na gawain ng Katipunan. Ang sagisag na ito ang nagbibigay-lakas sa mga kasapi para ibuhos ang makakaya para sa kalayaan.


Kanya-kanya ng naging bandilang pandigma ang mga balangay at hukbo ng rebolusyonaryong Pilipino. May gumamit ng pulang tela na may tatsulok sa gitna at letrang K sa loob. May gumagamit naman ng telang kalahati ay kulay-pula at kalahati ay kulay-asul. Kung iipunin ang mga bandilang pandigmang ito sa isang lugar ay maaaring makabuo ng isang malaking eksibit.


Pero isa sa naiiba ang bandilang pandigma ni Heneral Mariano Llanera sa San Isidro, Nueva Ecija. Kilala si Llanera na isang lalaking walang-takot sa pagharap sa mga kawal-Espanyol. Ayon sa isang ulat, lubos na naibigan niya ang ritwal sa pagtanggap ng mga kasapi sa Katipunan, lalo na ang paggamit ng simbolong itim na sumbrero, puting tatsulok at puting letrang Z.LI.B. (lihim na titik para sa "Anak ng Bayan"). Kaya nang itatag niya ang kanyang hukbo sa Cabiao, Nueva Ecija ay isang itim na bandila ang kanyang ipinatahi. Sa loob ng itim
na tela ay may puting letrang K na may katabing puting larawan ng isang bungo at magkakurus na buto.


Naging tampulan tuloy ng biro ang bandilang itim ng mga taga-Cabiao. Kung tuksuhin daw ang bandila ay "Bungo ni Llanera."


Noong Setyembre 2, 1896, kinubkob nina Lanera ang San Isidro. Upang lituhin ang mga kaaway, isang banda ng musiko ang pinatugtog ni Llanera sa unahan ng kanyang hukbo. Ang kalahati naman ay sumalakay sa kabilang dulo ng bayan. Nataranta ang mga Espayol at madaling sumuko.


Nang buuin ni Heneral Pio del Pilar ang kanyang hukbo, nagpagawa rin siya ng sariling bandilang pandigma. Kulay-pula ang bandila na kagaya ng ibang balangay sa Katipunan. Pula ang paboritong kulay ng mga rebolusyonaryo dahil simbolo ito na handa ang mga Pilipinong magbuwis ng dugo alang-alang sa kalayaan.


Pero naiiba ang bandila ni Heneral Pio del Pilar dahil may tatsulok itong puti sa pang-ulong bahagi na katulad ng pambansang bandila ng Pilipinas ngayon. Sa bawat sulok ay may pulang titik na K. Sa gitna ng tatsulok ay may sumisikat na araw sa likod ng bundok. Ang araw ay simbolo ng sumisilang na kalayaan ng mga Pilipino.


Noong una, ang sinag ng araw ni Heneral Pio del Pilar ay walang takdang bilang. Ngunit nang ipailalim ni Gobernador Heneral Blanco sa batas militar ang walong lalawigan na unang sumanib sa Rebolusyong Pilipino ay naging opisyal na walo ang sinag ng araw sa naturang bandilang pandigma. Kinakatawan ng walong sinag ang mga lalawigan ng Maynila, Bulakan, Cavite, Pampanga, Nueva Ecija, Tarlac, Pangasinan at Zambales.


Unang ginamit ang bandilang pandigmang ito noong Hulyo 11, 1895, Kilala ito sa tawag na “Bandila ng Magtagumpay” at naging saksi sa maraming labanan. Ang bandilang ito rin ang ginamit sa panunumpa ng mga bagong kasaping Katipunero sa baryo Culi-culi, San Pedro at Makati.