3-10
Noong unang panahon, Ibalon ang tawag sa Bicol, isang malawak at mayamang lupain. Si Baltog ang unang taong nakarating sa Ibalon. Isang matapang na mandirigma at mabait na pinuno, galing si Baltog sa malayong lupain ng Batavara. Nagtayo siya sa Ibalon ng isang munting bayan. Di nagtagal, ang bayang ito ay umunlad. 
 
Isang araw, ginulo ng isang mabangis na baboy-damo ang bayan ni Baltog. Sinira nito ang pananim ng mga mamamayan. Marami ang natakot dahil sa malakas at makapangyarihan ang dambuhalang baboy-damo. Ngunit hindi natakot si Baltog.


Isang gabing kabilugan ang buwan, inabangan ni Baltog ang baboy-damo. Wala siyang dalang anuumang sandata, pero malakas din si Baltog. Nang dumating ang baboy-damo, sinugod ito ni Baltog at ibinuno. Nayanig ang paligid sa kanilang paglalaban.


Tinalo at napatay ni Baltog ang baboy-damo. Isinabit niya ito sa malaking puno. “Mabuhay si Baltog! Mabuhay ang aming bayani!” tuwang-tuwang pagbubunyi ng mga mamamayan. Kumalat sa buong Ibalon ang kabayanihan ni Baltog at hinangaan siya ng maraming tao.
 
Sa paglipas ng maraming taon, muling nagkagulo sa bayan ni Baltog. Nagsibaba mula sa kabundukan ng Ibalon ang iba’t ibang mapaminsalang hayop. Sinira ng mga ito ang mga pananim at pinatay ang mga hayop na alaga ng mga tao. Umahon ang mga buwaya sa ilog
at kinain ang mga taong naliligo. Nalaman ni Baltog ang mga pangyayari ngunit matanda na siya at mahina.
  
Noon dumating si Handiong sa Ibalon. Si Handiong ay kaibigan ni Baltog. Isang makisig at matapang na mandirigma si Handiong.Nang malaman niya ang nangyayari sa bayan, nanguna siya sa paglipol ng mga mapaminsalang hayop.
 
Nalipol nina Handiong ang mababangis na hayop. Namula ang mga ilog ng Ibalon dahil sa dami ng dugo ng mga napatay na mababangis na hayop. Nang muling matahimik ang bayan ni Baltog, nagtungo si Handiong sa Isarog.
 
Isang bayan ang itinatag ni Handiong sa Isarog. Nilinis niya ang kapatagan at tinamnan ng palay. Naging mabuting pinuno si Handiong. Gumawa siya ng makatarungang batas para sa tao. Inalis niya ang pang-aalipin at ginawang pantay-pantay ang mga mamamayan. Umunlad ang bayan sa pamumuno ni Handiong. Naging mahuhusay na magbubukid, artesano
at imbentor ang mga mamamayan. Naimbento nila ang unang araro, suklay, itak at iba pang kagamitang pambahay. Naimbento rin nila ang gatang bilang pamantayan ng pagsukat at ang paraan sa paghabi ng tela.
 
Isang araw, napabalita ang panggugulo ng isang higanteng nagngangalang Rabut. Nakatira si Rabut sa liblib ng gubat at madalas nagpupunta sa kapatagan para kumain ng tao at hayop. Takot ang mga tao kay Rabut dahil may kapangyarihan ito na gawing bato ang sino mang malapitan niya.


Nang malaman ni Handiong ang pangyayari, tinipon niya ang mahuhusay niyang mandiririgma para hanapin si Rabut at patayin. Pero nabigo ang mga tauhan ni Handiong. Lahat ng nagtangkang pumasok sa kublihan ni Rabut ay ginawa niiong bato.


Noon naman dumating sa Isarog si Bantong. Matalik na kaibigan ni Handiong si Bantong. “Bigyan mo ako ng ilang tauhan,” sabi ni Bantong kay Handiong, “at hahanapin ko si Rabut.” Noon din ay binigyan ni Handiong ng ilang tauhan ang matapang na mandirigmang si Handiong.
 
Tanghaling tapat nang dumating sina Bantong sa kuweba ng higanteng si Rabut.
Inabutan nilang natutulog ang higante. Dahan-dahang lumapit si Bantong kay Rabut. Sa isang kisap-mata, itinarak ni Bantong ang matalim niyang tabak sa puso ni Rabut. Napasigaw si Rabut dahil sa matinding kirot. Umabot ang kanyang sigaw hanggang sa kagubatan at kapatagang sakop ng bayan ni Handiong.
 
Sinasabing nagalit kay Bantong ang mga bathala dahil pinatay niya nang walang laban si Rabut. Dahil dito, pinasabog ng mga bathala ang mga bulkan. Pinadamba rin ng mga bathala ang mga dambuhalang alon mula sa karagatan, kaya bumaha sa Ibalon. Makaraan ang pagbaha, nagbago ng landas ang mga ilog. Nawala ang ilang pulo, bayan at kabundukan sa Ibalon. Ang natirang lupain ang sakop ngayon ng Bicol.