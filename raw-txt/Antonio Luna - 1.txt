6-10
Nang hapong iyon, nagkasagutan sina Luna at Buencamino sa himpilan ni Aguinaldo. Habang nagtatalo, may pumutok sa labas. Galit na galit na nanaog si Heneral Luna. "Sino ang nagpaputok?" tanong niya.
Bigla siyang tinaga sa ulo ng isang kawal. Nagtulong-tulong ang iba pang kawal sa pagsaksak at pagbaril hanggang siya ay mamatay.


Noong buhay pa siya ay maraming galit kay Luna.  "Si Heneral Luna'y ambisyoso't mapanganib!" "Masama ang binabalak niya sa gobyerno!" "Ibig niyang kunin ang inyong posisyon!" sulsol ng ilang miyembro ng gabinete kay Aguinaldo nang magpulong ang mga ito. Nangunguna na rito sina Paterno at Buencamino.
Marami ang nagagalit at naiinggit kay Luna dahil sa kapusukan at tagumpay niya sa labanan.


Nang si Luna ay limang taong gulang pa lang, nalaglag siya sa isang mataas na punongkahoy. Nasugatan siya at napilayan sa paa. Makirot na makirot ang kanyang pilay pero tiniis niya ang sakit at hindi umiyak. Di niya sinabi sa mga magulang ang nangyari. Sa halip, pinuntahan niya ang katulong nila at dito siya nagpagamot at nagpahilot.


Noong 1885, natikman ni Luna ang mabilanggo. Pinagbintangan siyang kasapi sa isang pag-aalsa na pinamumunuan ng kanyang Tiyo Adriano. Nabilanggo si Luna nang dalawang buwan. Dito nagbago ang kanyang pagtingin sa palakad ng mga Espanyol sa Pilipinas. "Mahirap mapailalim sa Espanya. Mapaghinalaan lang ay ikinukulong na!" sabi ni Luna nang hulihin ng mga Espanyol.


Tulad ng ibang kabataang anak-mayaman noon, nagpunta sa Espanya si Luna at nag-aral. Nagtrabaho si Luna sa mga laboratoryo ng mga tanyag na siyentipiko sa Europa. Hinangaan siya ng mga Europeo sapagkat naging dalubhasa siya sa mga sakit sa tropiko tulad ng dilaw na lagnat. Nagsaliksik din siya ng mga bagong gamot. Naging parmasyotiko siya sa Barcelona at nakakuha ng doktorado sa Madrid.


Sumulat din si Luna sa La Solidaridad at dito niya ginamit ang sagisag na "Taga-ilog." Isang manunulat na Espanyol, si Mir Deas, ang tumuligsa sa kanyang mga sinulat. Nagalit si Luna at hinanap si Mir Deas. Dinuraan niya ito sa mukha at saka hinamon sa isang duwelo. Pero umatras ang duwag na Espanyol!


Umuwi siya sa Pilipinas bago mag-1896. Tahimik siyang namuhay bilang parmasyotiko. Pero dinakip siya nang sumiklab ang Himagsikan. Kasama kasi ang pangalan niya sa nakumpiskang listahan ng kasapi at tagapagtaguyod ng Katipunan. Ipinatapon siya noon din sa Espanya. Noon siya nag-aral ng mga taktika sa hukbo at siyensiya ng pakikipagdigmaan.


Digmaang Pilipino-Amerikano na nang bumalik sa Pilipinas ang ipinatapong parmasyotiko. Nagprisinta siya kay Aguinaldo bilang kawal ng hukbong rebolusyonaryo. Pero alam ni Aguinaldo ang husay niya sa mga gawaing pangmilitar kaya agad nitong itinaas ang kanyang ranggo. Nainggit kay Luna ang ibang mga heneral.


Bukod sa pagiging heneral ng hukbo, itinatag niya ang diyaryong La Independencia. Kasama niya rito ang mga sikat na peryodista at manunulat na Pilipino sa wikang Espanyol. Nang umurong ang hukbong Pilipino mulang Maynila, ang diyaryo ay nagpalipat-lipat ng lathalaan dahil ipinagbawal ng mga kalabang Amerikano.


Disiplina ang pangunahing aral ni Luna sa mga sundalo at pinunong Pilipino sa hukbo. Galit si Luna sa mga taong walang disiplina. Pinarurusahan niya kaagad ang sinumang kawal na hindi sumusunod sa batas ng militar. Sabi niya, "Ang tunay na bayani ng isang bansa ay namamatay sa pag-aalay ng pawis at dugo, hindi dahil sa labis na katangahan!”


Isang kasong ikinagalit ni Luna ay ang pagsuway sa kanya ni Janolino. Hindi sinunod ni Janolino ang utos ni Luna sa isang malaking labanan sa Kalookan. Ayon kay Janolino, si Aguinaldo lamang ang makapagbibigay ng utos sa kanya. Dahil taga-Kawit at kababayan ni Aguinaldo, si Janolino ay pinawalang-sala at pinalaya. Nagbitiw sa tungkulin si Luna dahil sa galit pero ibinalik siya sa posisyon ni Aguinaldo.


Isa pa ang kaso ni Heneral Tomas Mascardo. Hindi rin sinunod ni Mascardo si Luna nang magkaroon ng labanan sa Pampanga. Hinamon ni Luna si Mascardo ng duwelo. Di natuloy ang duwelo nang makatanggap si Mascardo ng liham buhat kay Aguinaldo.


Noong Hunyo 5, 1899, dumating si Luna sa Cabanatuan para makipag-usap kay Aguinaldo. Tumanggap kasi siya ng telegrama na gusto siyang makausap ni Aguinaldo. Masaya si Luna bago nakatagpo si Buencamino; akala niya'y talagang makakausap si Aguinaldo. Di alam ni Luna na huwad ang telegrama at ipinadala ion para patayin siya.