8-12
Kambal sina Anita at Winona. Sila ay nakatira sa Barangay Santa Ana kasama ng kanilang mga magulang. Parehong matalino at maganda. Masipag mag-aral at maaasahan sa mga gawaing-bahay sa edad na labing-isa. Pareho nilang pangarap ang maging artista.

Apat na taon pa lamang ang kambal nang mahilig sa panonood ng mga drama sa telebisyon at pelikula. Tuwangtuwa sila kapag bata ang bida ng palabas na kanilang pinanonood. Madalas kasi nilang gayahin ang pag-arte ng mga iyon. Palakpak at papuri naman ang ipinagkakaloob ng kanilang ama at ina.

Sa eskuwelahan, naging bantog din ang kambal sa larangan ng duladulaan. Bagaman parehong mahusay, si Anita ang palaging nagiging bida sa mga palabas at drama. Tuwangtuwa naman si Winona kahit palagi lamang siyang ekstra. Ang mahalaga raw ay napapasama siya sa listahan ng mga nagsisiganap.

Bagaman halos magkapareho ng hitsura at kinahihiligan, magkaiba ang ilang asal ng kambal. Malakas ang loob ni Anita, samantalang si Winona ay mahiyain nang bahagya. May angking kayabangan si Anita, samantalang likas na mapagpakumbaba naman si Winona.

"Tama lamang naman na ako ang naging bida sa 'Ang Magandang Prinsesa', hindi ba, Winona?" minsan ay sambit ni Anita nang mapili itong bida sa isang palabas sa eskuwela. "Ako naman talaga ang pinakamaganda sa hanay ng mga nagpresenta." "Oo naman, Anita. Ikaw ang pinakamagaling at pinakamaganda!" pagsang-ayon naman ni Winona. Kahit kailan ay hindi niya sinalungat si Anita. 

Isang araw, may nagpaskil sa kanilang eskuwelahan ng isang papel na paanyaya. Ang awdisyon daw para sa dula-dulaang 'Ang Anghel ng Santa Ana' ay bukas na. Ito ay isang dula-dulaang ginaganap taon-taon sa Barangay Santa Ana. Isang palabas na itinuturi nang tradisyon at pamana ng mga matatanda. Ang maaari lamang mag-awdisyon para sa papel ng anghel ay ang mga batang babaeng nasa edad labing-isa hanggang labindalawa. 

Tuwang-tuwa ang kambal nang mabasa ang naturang paanyaya. "Winona, ito na ang hinihintay ko. Maaari na akong mag-awdisyon para gumanap na anghel! Tiyak kong ako ang mapipili roon, hindi ba?" masayang sambit ni Anita. Ngumiti naman si Winona. Kumislap ang mga mata sa tuwa. "Oo nga, Anita, gusto ko ring subukang mag-awdisyon. Pangarap ko rin kasing gumanap bilang anghel sa dula-dulaang iyon!"

Kumunot ang noo ni Anita, saka sumimangot nang bahagya. "Bakit mo pa susubukan, gayong alam mo namang ako ang makukuha roon? Sumama ka na lamang sa amin ni Mama sa awdisyon. Panoorin mo na lamang ako at palakpakan."

Walang nagawa si Winona kundi ang sumangayon sa suhestiyon ng kakambal. Hindi niya ito kayang salungatin sapagkat bukod sa magagalit ito, sa kanyang palagay ay ang kapatid ang tunay na mas magaling. Magpaparaya na lamang siya kahit pa nga pangarap din niya ang maging bida sa 'Ang Anghel ng Santa Ana' . "Sige, Anita, sasama na lamang ako sa inyo ni Mama," sabi na lamang niya.

Dumating ang araw na pinakahihintay ni Anita. Maaga pa lamang ay nakapila na sila sa parke ng Santa Ana. Sa entablado kasi nito gaganapin ang awdisyon para sa magiging bida ng dula-dulaan. Katulad ng inaasahan, kasama niya ang ina at ang kakambal na si Winona. Isa-isang tinawag ang mga batang babae mula sa mahabang pila. Ikasampu si Anita. Bago sumalang sa entablado, suot na ng mga batang magpipresenta ang kani-kanilang artipisyal na kulay puting pakpak. 

Labis ang kaba ni Winona nang makitang si Anita na ang sasalang sa entablado. "Sana ay hindi niya makalimutan ang mga sasabihing linya, Mama," bulong niya sa ina. "Oo nga, anak. May kahabaan pa naman ang mga iyon," sagot naman ng ina.

"Ako ang anghel ng Santa Ana. Ibinaba mula sa langit upang..." Napalunok si Anita. Nanlamig ang kanyang mga paa. Ano't bakit bigla siyang kinabahan? Nakalimutan tuloy niya ang kasunod na linya. "U-Upang... ahm..." Nagpalinga-linga siya. Hinanap ng mga mata ang kanyang ina at si Winona. Umugong ang mga bulungan mula sa mga manonood. 

Nakadama si Anita ng pagkapahiya. Dahil dito at dalidali niyang tinanggal ang suot na puting pakpak at saka tumakbong pababa ng entablado. Hindi na niya inalintana ang pagtawag sa kanya ng mga hurado. Nagtungo siya sa isang mesa sa ilalim ng punong mangga at dito umiyak nang malakas.

Maya-maya ay naramdaman niya ang pagdating ni Winona. Nakita niyang suot nito ang puting pakpak na kanyang hinubad. Pumuwesto ang kakambal malapit sa mesang kanyang kinauupuan. Hinawakan nito ang isa niyang palad.

"Anita, ako ang anghel ng Santa Ana," saad ni Winona habang pinipigil ang pagtawa. "Huwag ka nang umiyak, batang maganda. Hindi naman dito natatapos ang iyong pangarap na maging artista. Maaari ka pa ring mag-awdisyon sa susunod na taon, hindi ba? Itigil mo na ang pag-iyak dahil papangit ka."

Nang dahil sa mga narinig mula sa kakambal, ang pag-iyak ni Anita ay napalitan ng pagtawa. Hanggang sa gumaan ang kanyang pakiramdam. Niyakap niya nang mahigpit ang kapatid. "Tama ka, Winona, sa susunod na taon na lamang ako babawi. Naiintindihan ko na ngayon. Hindi pala sa lahat ng pagkakataon ay ako ang pinakamaganda at pinakamagaling," sabi niya.

Napatuon ang pansin ni Anita sa suot na pakpak ni Winona. Sumilay ang ngiti sa kanyang mga labi at kumislap ang mga mata. "Winona, halika." Hinatak niya ang kanang bisig ng kakambal. "Pumaroon tayo sa entablado at mag-awdisyon ka! Bagay na bagay sa iyo ang pakpak na iyan at naniniwala akong mahusay ka."

Hindi na nagdalawang-isip pa si Winona. Nagtungo nga siya sa pinakahuli ng pila at inihanda ang sarili sa pagpresenta. Tuwang-tuwa naman ang kanilang ina. At nang matapos ang awdisyon, si Winona nga ang napiling gaganap bilang anghel ng Santa Ana. Maligayang-maligaya si Anita. Hindi man napunta sa kanya ang papel ng pagiging bida sa dula-dulaang iyon, ang napili naman ay ang totoong anghel ng buhay niya- si Winona. 


