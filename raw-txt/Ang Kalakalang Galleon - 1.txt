6-10
Masayang-masaya sa Maynila tuwing darating ang galeon mula sa Acapulco, Mexico.
Galeon ang tawag sa mga barkong naglalakbay sa pagitan ng Mexico at Pilipinas para magdala
ng iba't ibang klase ng paninda o kalakal. Ang pagdating nito sa Maynila ay sinasalubong ng mga putok ng kanyon sa Intramuros, tugtog ng mga kampana, at banda ng musiko.


Isang malaking kayamanan ang mga kalakal na dala ng galeon sa bawat paglalakbay. Papunta sa Mexico, may dala itong paninda tulad ng seda, porselana, rekado, at iba pa. Pagbalik sa Maynila, uwi nito ang napagbilhang salapi at pati na tulong na pera sa Pilipinas. Kasama rin dito ang mga sulat buhat sa Espanya at mga kawal, opisyal, at paring Espanyol.


Nagsimula ang kalakalang galeon nang maglakbay pabalik sa Espanya ang barkong San Pedro. May dala itong mga rekado at kaunting ginto na nakuha sa Cebu at hilagang Mindanaw. Regalo ito sa Haring Felipe II ng Espanya. Nang matuklasan ang daang pabalik sa Mexico, nagsimula ang kalakalan ng Mexico at Pilipinas na tumagal nang dalawa't kalahating siglo.


Noong una, malayang nakararating sa Mexico ang iba't ibang produkto mula sa Silangan. Pero nang malaunan, tinutulan ng mga komersiyante sa Espanya ang pagdating ng mga produktong ito. Diumano, nakasisira ito sa kanilang ekonomiya. Dahil dito, nagtakda ang hari ng Espanya ng halaga ng mga produktong puwedeng dalhin ng galeon sa Mexico taon-taon.


Sa pamamagitan ng kalakalang galeon ay nasolo ng pamahalaang Espanyol sa Pilipinas ang pakikipagkalakalan sa ibang bansa. Ito ang nagtatakda kung sino ang maaaring magkarga ng mga kalakal tuwing aalis ang galeon. Dahil dito, iilang tao lamang ang nakinabang sa kalakalang galeon gaya ng mga opisyal, pari, at mga kaibigan at kamag-anak nila.


Dahil malakas pagtubuan ang kalakalang galeon, iniwan ng maraming opisyal na Espanyol ang kanilang tungkulin sa probinsya. Sa gayon, lalong lumakas ang kapangyarihan ng mga prayle sa maraming lugar sa bansa. Naging dahilan din ito para mapabayaan ang pagpapaunlad ng agrikultura at iba pang mga industriya sa mga lalawigan.


Sa lahat, ang mga prayle ang may pinakamalaking puhunan at pakinabang sa kalakalang galeon. Unang-una, kontrolado nila ang Obras Pias. Ang Obras Pias ay dapat gamitin sa kawanggawa
pero ginamit itong parang bangko na nagpapautang ng puhunan para sa panindang dadalhin ng galeon. Ang tubo sa mga pautang ng Obras Pias ay ginagamit sa mga proyektong pangkawanggawa. Sa Obras Pias kumukuha ng puhunan ang mga prayle.


Nang matuklasan ng mga Espanyol ang matitibay na puno sa Pilipinas gaya ng molabe, dito na nila ginawa ang karamihan sa mga galeon. Pero naging dahilan ito para lalong magalit ang maraming Pilipino laban sa mga Espanyol. Dahil sa sapilitang paggawa at masamang palakad ng mga Espanyol sa pagawaan ng mga galeon, maraming Pilipino ang nag-alsa laban sa kanila.


Matagal at mapanganib ang paglalakbay ng galeon. Mula Acapulco hanggang Maynila ay may 90 araw
pero ang biyahe pabalik ay umaabot sa 200 araw. Maraming pasahero ang nagkakasakit o namamatay
sa lamig, uhaw, gutom, at pagkalason sa daga. Pag inabutan ng bagyo, nawawasak ang galeon
o kaya' y natatangay sa ibang lugar.


Naging problema ng mga galeon ang mga Olandes na mahigpit nilang karibal sa pangangalakal.
Pero ang mas iniwasan nila ay mga pirata. Handa man ang mga galeon sa pananalakay, mas mahusay ang mga pirata sa labanan. Bukod dito, mabilis at magaang ang barko ng mga pirata kaysa mga galeong Espanyol.


Nang magdigmaan ang Espanya at Inglatera, madalas sagupain ng mga Ingles ang mga galeon.
Ganito ang nangyari sa pinakamalaking galeon ng mga Espanyol, ang Santisima Trinidad. Sa isang madugong labanan sa pagitan ng Luson at Samar, napasuko ng dalawang barkong Ingles ang galeon at nakuha ang mga kalakal nito na nagkakahalaga ng may tatlong milyong piso.


Pagpasok ng ika-19 na siglo, nagsimulang humina at malugi ang mga galeong nagpupunta sa Mexico.
Dahil pinapasok sa Mexico ang mga komersiyante buhat sa Amerika at Europa, hindi na solo ng mga galeon ang pagpapasok ng mga kalakal. Dahil marami ang kakumpitensiya, tatlong galeon ang bumalik sa Pilipinas dala ang maraming kalakal na di nabili.


Tuluyan nang namatay ang kalakalang galeon nang magsimula ang rebolusyon sa Mexico. Noong 1810, hindi nakadaong sa Acapulco ang galeong San Carlos dahil naliligiran ng mga rebolusyonaryo ang buong pantalan. Isa pang galeon, ang Magallanes, ang umalis sa Pilipinas na di alam ang nangyayari sa Mexico.
Ito ang huling galeon na tumawid sa Dagat Pasipiko.