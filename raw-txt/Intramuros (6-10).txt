6-10
Alam ba ninyo na ang Maynila noon ay nasa loob ng bakod na batong pader? Ito ang matandang moog ng Intramuros na itinayo ng mga Espanyol sa pagitan ng Ilog Pasig at Look ng Maynila.


Si Legazpi ang nagtatag ng Maynila bilang sentro ng gobyernong Espanyol dito. Pinili niyang tirahan at kampo ng sundalo ang lugar na dating kuta ni Raha Soliman. Nawasak at nasunog ang dating kuta nang lumaban si Soliman sa mga Espanyol.
 
Naisip ng mga Espanyol na tibayan ang moog dahil-sa mga sunog at pananalakay ng kaaway. Madaling masunog ang mga bahay na kawayan, kahoy at pawid, lalo na kung tag-araw. Minsan, muntik nang mapasok ang Intramuros nang salakayin ito ng Tsinong si Limahong.
 
Si Gobernador de Vera ang nag-utos na tibayan ang moog ng Intramuros pagkaraang ito’y masunog. Pero si Gobernador Dasmariñas ang nag-umpisa ng pagpapagawa ng ngayo’y bantog na pader na bato. Ginastos niya sa pagpapagawa ng pader ang buwis na kinokolekta mula sa pagkaing Tsino at sugal. Tinapos ang buong muralya, pinto, tulay at bantayan ni Gobernador Valdez y Tamon at iba pang sumunod na gobernador-heneral ng Espanya sa Pilipinas.


Malaki ang hirap ng mga manggagawang Pilipino sa pagtatayo ng mga pader at gusali sa moog. Daan-daang anluwage at kantero ang nagtrabaho para maging matibay at matatag ang Intramuros laban sa anumang lindol, sunog at pananalakay. Malaki din ang hirap nila sa paghahakot ng mga troso, bato at adobe mulang bundok. 
 
Pero nang mayari, mga sundalo, opisyal at paring Espanyol lamang ang tumira sa loob. Ang mga Pilipino ay nanatiling “‘taga-labas”’ at nakapapasok lamang bilang utusan at kutsero. May hiwalay ding pook sa labas para sa Tsino at tinawag ang komunidad Tsino na Parian.
Kabado ang mga Espanyol sa mga Tsino pero kailangan nila ang serbisyo at kalakal.


Saksi ang Intramuros na mahigpit na pagtutulungan ng Gobyerno at Simbahan sa anumang gawain noon. Saksi din ang Intramuros sa pag-aaway at agawan sa kapangyarihan ng mga opisyal at pari. Ito ang dahilan kaya sinasabing sinakop ang Pilipinas sa pamamagitan ng Kurus at Espada.


Ang buhay ng mga “‘taga-loob” ng Intramuros ay kainggit-inggit para sa mga “taga-labas.” Bukod sa maginhawang pamumuhay ay sagana ang mga “‘taga-loob” sa pagkain at produktong ipinapasok ng mga galeon mulang Europa. Mas masaya rin at maringal ang mga pista at prusisyong para lamang sa mga “taga-loob.”


Pero kahit pormal at relihiyoso ang buhay, marami ding eskandalo at gulo ang mga “taga-loob.” Isang malaking gulo ay ang pagpatay ni Don Alonso sa kanyang asawa na nahuli niyang katalik ang mas batang si Don Juan de Mesa. Isa pa ang pagbitay kay Manuel de Venegas dahil sa ginawa niyang pagnanakaw sa gobyerno.


Isa pang malaking eskandalo ay ang pag-ibig ng isang nobisyada sa kumbento ng Sta. Catalina. Dahil sa pag-ibig, gustong iwan ni Cécilia ang buhay-mongha sa loob ng kumbento. Pero pinigil siya at pinagbawalan. Nakarating sa korte ang kaso at muntik pang\ gumawa ng gulo ang mga kumampi kay Cecilia.
 
Bukod sa sunog at bagyo, naging biktima din ang Intramuros ng malalakas na lindol. Marami sa mga gusali at simbahan ang gumuho gaya nang lumindol noong 1645, 1657 at 1863. Bunga nito’y inilipat ang ibang upisina sa ibang lugar sa labas ng Intramuros. Nagkaroon din ng mga pagbabago sa paggawa ng bahay para hindi gaanong mawasak ng lindol.


Ang di nasira ng Kalikasan ay winasak ng digma. Pagkaraan ni Limahong, pinasok at sinakop ng mga Ingles ang Intramuros noong 1762. Mapayapa itong isinuko ng mga Espanyol nang sakupin ng mga Amerikano ang Pilipinas. Pero tumanggap ito ng bomba’t kanyon noong Ikalawang Digmaang Pandaigdig nang pumasok ang mga Hapones at nang bumalik ang Hukbong Amerikano.


Ngayon ang Intramuros ay isang malaking guho na sinisikap muling itayo at pagbuo-buuin. Nilikha noong 1979 ang Intramuros Administration para pangunahan ang mahirap na gawaing ito. Magastos ang proyektong ito pero kailangan para gunitain ang isang mahalagang pamana sa buhay at kasaysayan ng mga Pilipino.