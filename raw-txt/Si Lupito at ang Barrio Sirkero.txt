Noong unang panahon, may isang baryo kung saan ang bawat tao ay may maipagmamalaking talento. May mga magagaling umawit. May mga magagaling sumayaw. Ngunit ang pinakahinahangaan sa baryong ito ay iyong mga taong may kakayahan sa pagsisirkero. Ang ilan sa kanila ay magagaling maglakad sa alambre. O di kaya'y humihiga sa pako. Mayroon ding kumakain ng apoy o ng espada o kahit na anong uring bakal.

Ang Barrio Sirkero ay pinamumunuan ni Tata Ador, isa sa mga pinakamahusay na sirkero ng baryo. Si Tata Ador ay naninirahan sa kalagitnaan ng Barrio Sirkero. Kasama niya ang asawa niyang si Marcia, na may kakayahang lumakad sa nagbabagang uling.

Mayroon silang isang anak na dalaga, si Sela na may kakayahang pakilusin ang mga bagay sa pamamagitan ng kanyang isip. Taglay rin ni Sela ang nakabibighaning kagandahan. Maraming kalalakihan ang nagtangkang suyuin si Sela. Ngunit lahat sila ay nabigo. Wala ni isa sa kanila ang nakapag-paibig kay Sela.

Isang araw ay napadayo sa Barrio Sirkero ang isang mangangalakal, si Lupito. Dala-dala niya sa isang malaking kahon ang kanyang mga paninda. May tinda siyang mga gamit panglinis ng bahay tulad ng walis, pamunas at basahan. Mayroon din siyang gamit pangkusina tulad ng siyanse, sandok, kutsara, tinidor at palayok. May bitbit din siyang mga damit, sombrero, panyo at baston. Naging mabili ang mga paninda ni Lupito, at sa kanyang pagka-abala sa pagtitinda ay hindi niya napansin na gumagabi na. Dahil dito, inalok ni Tata Ador na magpagabi sa kanyang bahay si Lupito.

Noon lang nakita ni Lupito si Sela. Manghang-mangha siya sa kagandahan ng dalaga. At nang oras ding iyon ay napagdesisyunan niyang ito na ang babaing nais niyang makasama sa habambuhay. Lingid sa kaalaman niya ay ganoon din ang naiisip ni Sela. Lihim na nilang iniibig ang isa't-isa.

Kinaumagahan, kinausap ni Lupito si Tata Ador. "Iniibig ko po ang anak ninyo at nais ko po sana siyang suyuin," ang pagpapaalam ni Lupito. Tinawag ni Tata Ador ang anak. "Sela, nais kang suyuin ni Lupito. Hahayaan kitang magpasya kung nais mo siyang suyuin ka," ang sabi ni Tata Ador. Ngumiti lang ng pagkatamis si Sela. Sa lahat ng mga nagnais makuha ang puso ng dalaga, tanging kay Lupito lang ngumiti si Sela. Para kay Tata Ador ito ay isa ng hudyat ng pagsang-ayon.

Hinarap ni Tata Ador si Lupito. "Bueno, binata. Bukas bago dumating ang pagtanghali ay bumalik ka rito. Bukod sa nakaugaliang pagsisilbi ng binata sa pamilya ng dalaga sa loob ng limang araw, may ilang mga pagsubok ang haharapin mo." Kinabukasan, hindi pa tuluyang sumisikat ang araw ay dumating na si Lupito sa tahanan ni Sela. Maayos naman siyang sinalubong ng mag-anak at pinagalmusal ng itlog, tinapay, at mainit na tsokolate. At nang mataas na ang araw, nagsimula ng manilbihan si Lupito.

Nagsibak siya ng kahoy para maipanggatong. Nag-igib din siya ng tubig sa balon para gamitin sa bahay at nag-igib din siya sa batis para naman sa pang-inom. Pinakain niya ang mga manok, pinaliguan ang mga kabayo, at ginatasan ang mga baka. Tinulungan din niya si Tata Ador sa pag-asikaso sa kanyang taniman. Pati na rin ang pagkumpuni sa bubungang nasira noong nakaraang bagyo ay kanyang ginawa.

Sa loob ng tatlong araw ay ito ang mga ginawa ni Lupito. Ngunit sa tatlong araw na iyon ay walang paguusap na nangyari kay Lupito at Sela. Ipinagbabawal ito ng kanilang tradisyon na panunuyo. Nakuntento na lang sila sa palitan ng matatamis na ngiti.

Dumating ang ika-apat na araw. Bukod sa pagsilbi, kinailangan nang patunayan ni Lupito na karapat-dapat siya para sa pinakamamahal na dalaga ng Barrio Sirkero. Kaila-ngang magpamalas siya ng talento sa pagiging sirkero. Natigil ang gawain ng buong barangay para panoorin ang mga pagsubok. Ang unang pagsubok ay ang pagtawid sa daanang lubid na nakatali sa dalawang puno ng akasya. May dalawampung talampakan ang haba nito. Sinimulan na niyang tumawid. Dahan-dahan siyang humakbang habang ginagawang pambalanse ang dalawang brasong nakataas.

Ilang minuto ang lumipas at narating din ni Lupito ang dulo ng lubid. Nagpalakpakan ang mga tao, manghang-mangha na nagawa ito ng isang hindi nila katulad. Lingid sa kanila ay namangha din si Lupito sa nagawa. Hinanap niya ng tingin si Sela. At nang magtagpo ang kanilang mga mata, nagpalitan sila ng matatamis na ngiti.

Sandali munang nagpahinga si Lupito bago sinimulan ang mga sumunod na pagsubok. Nagpabagingbaging siya sa mga lubid na nakasabit sa mga puno. Pinalakad siya sa nagbabagang mga uling. Pinahuli sa kanya ang isang mabangis na kabayo. Nakipagbuno siya sa pinakamalalakas na kalalakihan ng baryo. Lahat ng ito ay naipanalo niya. Hiyawan sa galak ang mga tao. "Magaling ka Lupito! Nababagay ka sa Barrio Sirkero!"

Pero may pagdududa si Tata Ador. Pinatigil niya ang ingay ng mga ka-baryo at nagsalita. "Magaling, Lupito. Napagwagian mo ang mga pagsubok. At dahil sa maggagabi na ay kailangan na natin lahat na magpahinga. Bukas ay itutuloy natin ang mga pagsubok."

Pagkatapos ng hapunan ay lumabas ng bakuran si Tata Ador at tinawag niya si Sela. "Sela, alam kong tinutulungan mo si Lupito sa mga pagsubok niya. Ginamit mo ang kaalaman mo." Napayuko sa pagkahiya si Sela. "Patawarin mo ako, Tata. Pero nagawa ko lang naman po ang mga iyon dahil mahal ko po si Lupito". "Bueno, dahil sa dama ko naman ang busilak na pagmamahal ninyo sa isa't isa, gagawan ko ito ng paraan," sagot ni Tata Ador sa anak. "Ngunit ipangako mo na hindi mo gagamitin muli ang kakayahan mo para tulungan si Lupito."

Kinabukasan, isang importanteng panawagan ang ginawa ni Marcia, asawa ni Tata Ador. "Mga ka-baryo. Malungkot kong ibinabalita na may sakit ang aking asawa, ang inyong Tata Ador. Sa kadahilanang ito ay hindi muna matutuloy ang mga pagsubok kay Lupito at ito ay gagawin matapos ang sampung paglubog ng araw. Si Lupito ay nakabalik na sa kanilang lugar. Sa kanyang pagbalik dito ay saka natin itutuloy ang mga pagsubok."

Makalipas ang sampung araw ay dumating nga si Lupito, sakay ng isang magarang kabayo. Napansin ng mga tao na may kakaiba sa itsura ni Lupito. Mas may tapang, mas may determinasyon, at mas may kumpiyansa sa sarili.

At sinimulan ang mga pagsubok. Laking-gulat ng mga tao nang malaman na kailangang ulitin ni Lupito ang lahat ng mga nagawa na niyang pagsubok. Hindi nag-alinlangan si Lupito. Sa ikalawang pagkaka-taon ay tumawid sa lubid si Lupito. Muli rin siyang nagpa-baging-baging sa mga lubid na nakasabit sa mga puno. Naglakad ulit siya sa nagbabagang mga uling. Muli niyang hinuli ang mabangis na kabayo. Nakipagbuno ulit sa pinaka-malalakas na kalalakihan ng baryo. At kagaya nang sa una, ang lahat ng ito ay napagwagian ni Lupito. Dito pala binuhos ni Lupito ang nakalipas na sampung araw: ang magsanay at magpakahusay sa mga kakayahan ng isang sirkero.

Hinarap ni Tata Ador ang mga tao para mag-anunsiyo. "At ngayon sisimulan na natin ang huling pagsubok. Ang pag-ju-juggler!" Pumagitna si Lupito. Binigyan siya ng isang maliit na bola at sinimulan itong ihagis-hagis sa ere. Binato siya ni Tata Ador ng nakabilot na diyaryo. Nasalo ito ni Lupito at kasabay ng bola ay pinagpa-palit-palit sa mga kamay. Sunod naman ay isang baston. Sinundan pa ito ng iba pang mga bagay. Buko, pamaypay, plato, sandok, pinya, alkansyang pigurin at kung anu-ano pa. Lahat naman ito ay nasalo ni Lupito ngunit halata na sa kanyang mga mata ang kapaguran. Ngalay na rin ang kanyang mga braso.

Inilabas ni Tata Ador ang kanyang paboritong silya. Ang silyang ito ay simbolo rin ng pamumuno ng Tata. Tanging si Tata lamang ang may kakayahan na mag-juggle kasama ang silyang ito. Ihinagis ni Tata Ador ang silya kay Lupito.

Nasalo naman ito ni Lupito. At kahit mabigat ay nagawa niyang isama ito sa iba pang mga bagay na kanyang inihahagis at pinaiikot-ikot sa kanyang mga kamay. Nagbilang ng hanggang sampu ang mga tao. At pagdating ng bilang na sampu, limang lalaki ang agad na lumapit kay Lupito para saluhin ang silya. Ilan ding tao ang sumalo naman kay Lupito na hapung-hapo na. Natapos na ang pag-subok. Nagwagi si Lupito. At napagwagian din niya si Sela.

Sang-ayon sa tradisyon ay ikinasal din nang gabing iyon sina Lupito at Sela. Isang napakasayang piging ang naganap sa Barrio Sirkero. At sa gabi ring iyon ay naging isa nang ganap na sirkero si Lupito.


