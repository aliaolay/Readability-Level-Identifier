11-16
Noong panahon ng mga Espanyol, isang siyudad sa loob ng moog ang Intramuros at sumasakop sa tila-trianggulong lupaing nakadila sa Look ng Maynila at Ilog Pasig. Ito ang sentro ng pamahalaang kolonyal at nakatira sa loob ang pinakamalaking bilang ng mga Espanyol sa Pilipinas. Naliligid itong noon ay mga bayan ng Binondo, Tondo, Quiapo, Paco at Malate. Bukod sa pader ay may ilog-ilogan sa paligid kaya’t para itong isang isla na mahirap pasukin. Ito ang dahilan kaya tinawag itong Ciudad Murada o lungsod na may bakod na pader. 


Ang buong pader ng Intramuros ay may halos tatlong milya ang haba. Sa mga estratehikong lugar ay may mga lalagyan ito ng kanyon at armas, kublihan ng sundalo at toreng bantayan.


May mga pinto lamang o puerta sa mga lugar na daanan palabas o papasok. Ang mga pintong ito ay isinasara kung gabi at mahirap buksan dahil makapal at may matibay na kandado. 


Noong ika-19 na siglo, halos kalahati ng Intramuros ay gusaling pampamahalaan, simbahan, monasteryo, kumbento at kolehiyo. Nasa gitna ng moog ang Plaza Mayor. Sa gawing silangan nakatayo ang Cabildo o Ayuntamiento na upisina ng pamunuan ng lungsod. Sa gawing kanluran ang Palacio Real na tirahan ng gobernador-heneral. Sa gawing hilaga ang Audiencia, ang pinakamataas na hukuman noon sa Pilipinas. Sa pader namang nakatunghay sa dagat nakadikit ang Palasyo ng Arsobispo. Anupa’t sa Intramuros noon pinamumunuan ang mga isla, rehiyon, at probinsiyang nasa ilalim ng mga Espanyol sa Pilipinas.


Sapagkat ito rin ang pangunahing tanggulang militar sa buong kapuluan, sinumang mayhawak sa Intramuros noon ay mayhawak sa kapalaran ng bansa at lahing Pilipino.
 
Pagdating ng mga Espanyol sa Pilipinas ay agad nilang nabalitaan ang Maynila. Sikat na ito noong sentro ng kalakalan sa Luzon at pinupuntahan ng mga komersiyanteng Tsino, Hapones at iba pang Asyano. Inutusan ni Miguel Lopez de Legazpi si Martin de Goiti na sakupin ang Maynila. Tumangging pailalim sa mga Espanyol si Raha Soliman kaya’t nakuha lamang nila ang Maynila pagkaraan ng madugong labanan.


Mula sa nasunog na kuta ni Soliman ay nagplano si Legazpi ng isang bagong siyudad. Ito ang Intramuros. Noong Hunyo 24, 1571, idineklara niya ang Maynila bilang isang siyudad real ng Espanya. Pinabakuran niya muli ng kahoy at kawayan ang dating kuta at nagpatayo siya ng tirahan sa loob. Bago siya namatay noong Agosto 20, 1572, umaabot na sa 150 ang mga bahay sa kolonyang Espanyol, bukod sa bahay ng mga paring Agustino.


Noong Hunyo 21, 1574, kinilala ni Haring Felipe Il ang Maynila bilang “katangi-tangi at laging tapat na siyudad.” Binigyan ito ng sariling eskudo noong Marso 20, 1596. Ang sagisag ay binubuo ng larawan ng isang kastilyo sa gawing itaas at sa ilalim, isang sealion na may hawak na espada at isang dolfin na sumasaltik ang buntot sa dagat.


Walang nagbago sa plano ni Legazpi. Tuwid ang mga magkakurus na daan sa loob ng Intramuros kaya ang mga bahay at gusali ay parang nasa loob ng mga blokeng kahon. Pinakamahaba ang Calle Real del Palacio na naglalagos mulang Fuerza de Santiago sa hilaga hanggang Puerta Real sa Timog. Sa paglipas ng mga taon, umabot sa 54 bloke ang nabuo sa loob. ng magkakakurus na mga daan sa loob ng Intramuros.


Itinuro ng karanasan na magtayo ang mga Espanyol ng higit na matibay na moog sa Maynila. Una, maraming gustong umagaw sa siyudad dahil maganda ang posisyon. Noong 1574, sinalakay ito ni Limahong, isang Tsino na naghahanap ng mahusay na kolonya para sa kanyang mga tauhan at sundalo. Binalak niyang biglain ang Maynila pero isang bagyo ang tumangay sa kanyang mga sasakyang-dagat sa gawing Parañaque. Nagkaroon ng panahon ang mga Espanyol na maghanda at humingi ng saklolo sa hukbo ni Juan de Salcedo na nasa Vigan.


Nobyembre 30 nang pasukin ni Limahong ang Maynila. Magiting na nagtanggol ang mga Espanyol hanggang sa dumating ang saklolo. Hindi nakapasok ang mga/sumalakay dahil sinuhayan ng mga kahon at tabla ang bakod na kawayan at kahoy. Napaurong man si Limahong, luminaw sa mga Espanyol ang halaga ng mas matibay na moog.


Noon pa mang panahon ni Legazpi ay kinatakutan na rin ng mga Espanyol ang bantang paglusob ng mga Portuges mulang Moluccas. Madalas ding pumasok sa baybayin ng Pilipinas ang mga Olandes. Isa pang kinatakutan ng mga Espanyol ay ang biglaang salakay ng mga Muslim sa Mindanaw. Gayunman, si Limahong lamang ang talagang lumusob sa Intramuros sa loob ng mahabang panahon.


Ikalawa, malaking problema ang sunog. Noong Mayo 1584, halos matupok ang buong lungsod dahil sa isang malaking sunog. Noon naisip ang paggamit ng bato at adobe. Ang bakod na kawayan at kahoy ay unti-unting pinalitan ng kongkretong muralya. Isang paring Heswita, si Padre Sedefio, ang nagtayo ng unang moog na bato sa pamamagitan ng adobe. Tinawag ang moog na Nuestra Señora de Guia na nasa gawing timog at pook na sinalta ng hukbo ni Limahong.


Pagkatapos ng paglusob ni Limahong ay nagpahakot ng troso mulang Pampanga si Gobernador Lavezares para ayusin ang moog. Dinagdagan naman ni Gobernador Francisco de Sande ang bakod na kahoy at pangharang sa timog pampangin ng Pasig. Tumagal ang gayong moog nang sampung taon. Pagdating ni Gobernador Santiago de Vera noong 1584 ay katatapos ang malaking sunog sa Intramuros. Siya ang nag-utos na gumamit ng ibang materyales para sa moog. Sa ilalim ng kanyang pangangasiwa nayari ang mas matibay na moog sa gawing hilaga na tinawag na Fuerza de Santiago.


Noong Hunyo 1590 humaliling gobernador-heneral si Gomez Perez Dasmariñas. Sa utos ng hari at sa pamamagitan ng mga buwis ay inumpisahan niya ang pagtatayo ng pader na bato, Umabot sa 12,843 piye ang haba ng pader na naipagawa niya. Nahinto lamang ito nang mapatay siya sa pag-aalsa ng mga tagagaod na Tsino noong Oktubre 1593. Natapos ang pader sa pangangasiwa ni Gobernador Valdez y Tamon. Pinataasan naman ito noong 1745 ni Gobernador Juan Arrechedera.


Ang ilog-ilogan sa paligid ng Intramuros ay nayari noong ika-17 siglo. Nilagyan lamang ng tulay para makapasok at makalabas sa moog. Itinataas ang tulay kung gabi. Sa pamamagitan nito ay mas mahirap pasukin o salakayin ng kaaway ang Intramuros.


Inisip man ng mga Espanyol, ang Intramuros ay masasabing bunga ng pagod at malikhaing talino ng maraming Pilipinong pinagtrabaho para mayari ito. Bukod pa, ang buong moog ay maituturing ding tanghalan ng mga katutubong materyales na puwedeng gamitin sa pagtatayo ng bahay at pader.


Matitigas na adobe at batong silyar ang karaniwang pundasyon at pader sa moog. Hinuhukay ito at tinitipak sa mga kalapit na bundok. Gumamit din ng marmol mulang Bulakan at Camarines Sur at piedra tsina. Mga molave, yakal at narra naman ang natuklasang pinakamatibay na sahig at dingding sa mga bahay at bansalaguen ang karaniwang pako’t tarugo. Tisang niluto mulang makunat na luwad ang paboritong bubong sa mga bahay na bato at yari sa kapis ang mga bintana at dekorasyon.


Anung hirap noon ang pagkuha sa mga materyales na ito. Ayon sa isang ulat, 200 kalabaw ang kailangang humila ng isang mahabang troso pababa sa bundok. Isinasakay pagkatapos ang mga bordon sa malalaking balsa patungong Look ng Maynila at ang ganitong biyahe mulang Nueva Ecija ay maaaring tumagal nang 20 araw. Kung minsan itinatawid pa ng matatapang na mambabalsa ang mga troso sa maalong dagat mulang Negros at Panay.


Ayon nga sa isang historyador, “... ang ninuno ng mga Pilipino ang nagtayo ng Intramuros, nag-aral ng mga paraan ng pagkakantero at ng mga disenyo at konstruksiyong pang-militar. Ang sipag nila’t tiyaga ang nagtayo ng mga pader. Ang sining nila at kadalubhasaan ang nakapahiyas sa siyudad.”
 
Nang matapos ang moog, nagkatotoo ang kasabihang “ako ang nagbayo, ako ang nagsaing, at nang maluto na’y iba ang kumain.” Tanging mga Espanyol ang tumira sa loob ng Intramuros. Ilang dantaon na hindi pinahintulutang tumira sa loob ang mga Pilipino. Ang mga puerta o pintuan ng moog ay binubuksan kung alas-kuwatro ng umaga at isinasara kung alas-onse ng gabi. Mga utusan at kutsero lamang ang puwedeng manatili sa loob. Nang lumaon, ang mga anak-sa-labas o anak sa Pilipina ng mga Espanyol ay dumami at pinahintulutang tumira sa loob. Sila ang tinawag noong mestizos de entresuelo.


Ang mga komunidad sa labas ang tinawag na Extramuros. Dito kumukuha ang mga Espanyol ng mga tagapagsilbi. May hiwalay na pook para sa mga Tsino sa tabi ng pintuan sa gawing silangan. Ang pintuang ito ang tinawag na La Puerta del Parian. Ang buong Parian ay binubuo ng mga tindahan ng mga kalakal mulang Tsina, Hapon at India. May mga tindahan din ng gamot, barberya, kainan at panaderya. Anumang serbisyong kailangan ng mga Espanyol, mula sa karpintero hanggang sapatero, ay sa Parian ang takbo.


Pero walang tiwala ang mga Espanyol sa mga Tsino. Sa katunayan, lagi silang takot na baka mag-alsa ang mga ito kaya laging minamatyagan ang kilos ng mga taga-Parian. Noon ngang 1603 ay nilusob ng mga Tsino ang moog. Pagkaraan ng limang araw,  28,000 Tsino ang namatay sa bigong pag-aalsa. Lagi ring inirireklamo ng mga Espanyol ang pandaraya sa timbang at uri ng kalakal na ipinagbibili ng mga Tsino. Sa kabila ng lahat, patuloy na lumaki ang komunidad ng “taga-labas”’ at naging simula ng mga distrito sa paligid ng Intramuros.


Pinamahalaan ng Gobyerno at Simbahan ang buong kapuluan mula sa Intramuros. Ang paggawa ng Intramuros at paglawak ng kapangyarihang Espanyol sa iba’t ibang lugar sa Pilipinas ay bunga ng pagtutulungang ito. Bawat ipadalang sundalo ng Espanya sa kapuluan ay may kasamang mga pari. Kasama ni Legazpi ang mga Agustino. Dumating ang mga Pransiskano noong 1577. Ang unang obispo, na isang Dominiko, ay dumating noong 1581.


Itinayo noong Hunyo 1671 ang Katedral ng Imakulada Concepcion. Tatlong bloke sa timog ng katedral ay itinayo ang monasteryong Agustino na siyang tanging gusaling nanatiling buo sa kabila ng mga nagdaang bagyo, lindol, sunog at digma. 


Hindi laging magkasundo ang Gobyerno at Simbahan. Halimbawa, laban ang mga prayle sa planong pader ni Dasmariñas. Nakaaway ni Obispo Salazar ang tatlong gobernador-heneral. Pinaslang si Gobernador Bustamante ng isang pangkat sa pamumuno ng mga paring galit sa kanya. Laging tinutuligsa ng mga pari ang diumano’y mahinang pamamahala ng mga opisyal sa gobyerno. Idinadaing naman ng mga opisyal ang masyadong pakikialam ng mga pari.


Pero laging magkatulong ang Kurus at Espada sa pagharap sa anumang krisis, mula sa pag-aalsa hanggang sa pananalakay ng ibang dayuhan. Sa gayong paraan tumagal ng ilang dantaon ang Intramuros at ang kapangyarihang Espanyol sa Pilipinas.


Ang mga pader ng Intramuros ay nagsilbi ding panghati sa lipunan noon. Ang “taga-loob” at tinitingala sa lipunan ay ang iilang peninsular o mga purong Espanyol na ipinanganak sa Europa. Kasunod nila ang mga creole o mestisong Espanyol. Nasa ilalim naman at “taga-labas” ang mga indio na tawag noon sa mga katutubong Pilipino.


Ang lahat ng kapangyarihan at ginhawa sa buhay ay hawak ng mga “taga-loob.” Kasabihan na noon ang layaw ng mga Espanyol na halos nauubos ang maghapon sa kuwentuhan at pamamasyal. Sila din ang unang nakatitikim ng biyaya mulang ibang bansa, gaya ng alak, keso, soriso, damit at alahas, dahil kontrolado nila ang Kalakalang Galeon, Dahil sa malalaki’t puting gusali sa Intramuros ay tinawag itong “Perlas ng Silangan.”


Sinasabing ang isang karaniwang araw ay ginugugol ng “taga loob” sa ganitong paraan. Gigising sa umaga at kakain ng almusal. Kung may trabaho ay magtatrabaho. Hihinto para sa pang-umagang meryenda. Susundan ito ng mabigat na tanghalian. Pagkakain ay mamahinga. Oras ng siesta ang tawag dito. Susunod ang oras ng paseo, Magbibihis nang magara ang “taga-loob” para mamasyal. Pagkaraan ng paseo ay ang fertulia o ang pagtitipon pagkatapos ng orasyon para magkuwentuhan at magmeryenda. Bandang alas-diyes ng gabi ang hapunan at saka matutulog para gumising at mag-almusal kinabukasan.


Bukod naman sa mga pagdiriwang kung Pasko at Semana Santa, ang mga seremonya at prusisyon sa loob ng moog ay laging grande. Ang Procesion del Santo Entierro na ginaganap tuwing Biyernes Santo ay pinangungunahan mismo ng gobernador-heneral. Ang prusisyong La Naval tuwing Oktubre ay isang pagdiriwang sa naging tagumpay laban sa mga Olandes noong 1646. Ang Paseo del Real Pendon tuwing Nobyembre ay gumugunita sa pagkatalo ni Limahong at dinadaluhan ng lahat ng opisyal sa gobyerno.


Si Don Alonso Fajardo y Tenza ang gobernador-heneral mulang 1618 hanggang 1624, Maybahay niya ang maganda at batang si Catalina Zambrano. Ayon sa ulat, masyadong inasikaso ni Don Alonso ang tungkulin kaya halos walang panahon sa pamilya. Nagsimula ang gulo nang dumating si-Don Juan de Mesa at maging kagustuhan si Donya Catalina. Kung gabi, nagsusuot-utusang lalaki si Catalina at nakikipagtagpo kay Don Juan.


Nakarating kay Don Alonso ang tsismis kaya’t inabangan niya ang pagtatagpo ng dalawa. Nahuli niya ang magkalaguyo na pasakay sa isang barko para tumakas. Sa galit, sinaksak ni Don Alonso ang piloto ng barko. Nakaiwas sa saksak si Don Juan pero tinamaan siya ng baril ng gobernador. Nagmakaawa si Donya Catalina sa asawa at humiling na mangumpisal sa pari. Pinagbigyan naman siya ni Don Alonso. Pero pagkaraang mangumpisal ay sinaksak din siya at iniwang patay sa gitna ng kalye katabi ng kalaguyo.


Si Manuel Estacio de Venegas tataan ay kanang-kamay ni Gobernador Diego Fajardo. Pero nasakim siya sa kayamanan. Nang malaman ito ng gobernador ay ipinahuli niya at ipinabitay ang kaibigan. Ang kayamanan ni Venegas ay sinamsam ng gobyerno at ang palasyong ipinatayo niya mula sa pagnanakaw ay kinumpiska’t ginawang tirahan ng mga gobernador-heneral.


Ang kuwento ng pag-ibig nina Cecilia Itta y Salazar at Antonio de Figueroa ay isang pambihirang romansa. Si Cecilia ay ipinasok sa kumbento ng Sta. Catalina bilang nobisyada. Gusto siyang maging madre ng kanyang ama. Pero nang mamatay ang kanyang ama ay hiniling ni Cecilia na lumabas siya ng kumbento. Humingi pa siya ng tulong sa mga kapatid para makalabas. Pero anuman ang gawin nila ay matigas ang mga nangangasiwa ng kumbento. Kahit ang korte noon ay nahihirapang bumali sa pasiya ng kumbento.


Isang araw, habang nag-aaliw sa halamanan ng kumbento ay nakarinig si Cecilia ng tugtog ng gitara. Sumilip siya sa mga rehas ng bakod at nakita niya si Antonio na nakatira sa bahay katapat ng kumbento. Nagtama ang kanilang mga mata at noon din ay umibig sila sa isa’t isa. Noon sila nagsulatan habang patuloy ang petisyon ni Cecilia na makalaya. Nakarating sa labas ng kumbento ang kaso at sumangkot ang ibang tao. May naging alingasngas pa na guguluhin ng mga taong naawa kay Cecilia ang Intramuros kaya humanda ang mga sundalo.


Napilitang mamagitan ang Arsobispo. Ipinasiya niyang pamiliin ng bokasyon si Cecilia dahil hindi pa naman nanunumpa. Isang karwahe ang ipinadala sa kumbento.para ihatid si Cecilia sa Colegio de Sta. Potenciana. Dali-daling sumakay sa karwahe si Cecilia. Sa kolehiyo ay patuloy siyang niligawan ni Antonio hanggang sa dumating ang araw na puwede na silang pakasal.


Lindol ang isang pangunahing kalaban ng Intramuros. Ang isang gusaling pinaghirapang itayo nang ilang taon ay biglang gumuguho sa yanig ng lindol. Magandang halimbawa nito ang Katedral ng Maynila. Una’y yari lamang ito sa kahoy pero kinain ito ng apoy sa sunog ng 1581. Itinayo uli ang Katedral at yari sa bato, pero tatlong ulit itong ibinagsak ng mga lindol noong 1600, 1645, at 1863. Sa huling lindol kasamang nasawi sa loob ng katedral ang bantog na si Padre Pedro Pelaez.


Dahil sa lindol kaya inilipat ang ibang upisina at simbahan sa labas ng Intramuros. Pagkatapos ng malakas na lindol noong 1863, nawasak ang Palacio Real at ipinasiyang lumipat ng tirahan ang’ gobernador-heneral sa Malakanyang.


Naging hamon naman ang lindol para baguhin ang arkitektura ng mga bahay at gusali. Bilang pag-iingat, dalawang palapag na gusali lamang ang pinahintulutang itayo. Ang pader na bato’y ginagamit lamang sa pang-ibabang bahagi ng bahay kaya’t ang ikalawang palapag ay karaniwang yari lamang sa kahoy. Natutuhan ding maglagay ng poste’t haligi para sumalo sa bahay kahit na gumuho ang pader na bato. Ang ibang simbahan ay nilagyan ng mga suhay na bato (buttress) para hindi agad bumagsak ang dingding na bato.


Ang malimit na galit ng kalikasan marahil ang dahilan kaya ang Maynila ay namimintakasi tuwing Enero 17 kay San Antonio Abad na patron laban sa sunog, tuwing Enero 26 kay San Policarpio na patron laban sa lindol, tuwing Mayo 19 kay Santa Potenciana na patron laban sa bagyo, at tuwing Disyembre 27 kay San Juan Evangelista na patron laban sa kidlat.


Sinalakay at napasok ng Hukbong Ingles ang pader sa gawing timog ng Intramuros noong 1762. Ito ang unang pagsuko ng moog sa kamay ng ibang mananakop at isang batik sa dangal ng mga Espanyol bilang makapangyarihang tagapangalaga ng Pilipinas.


Muling nawalan ng silbi ang depensa ng moog nang mapayapa itong isuko ng mga Espanyol sa bagong saltang hukbong Amerikano noong Mayo 1, 1898. Katatapos lupigin ni Admiral Dewey ang munting hukbong dagat ng mga Espanyol sa Look ng Maynila at sinasabing maraming sundalong Espanyol ang umiyak nang itaas ang puting bandila ng pagsuko sa Intramuros. Gayunman, pumasok lamang sa moog ang mga Amerikano noong Agosto 13 pagkaraan ng kasunduan sa Paris at ipagbili ng Espanya sa Estados Unidos ang Pilipinas.


Ang pinakagrabeng pagwasak sa Intramuros ay nangyari noong Ikalawang Digmaang Pandaigdig. Kahit nang ang Maynila ay idineklarang open city, ilang ulit itong binomba ng mga Hapones noong Disyembre 1941, Nang bumalik naman ang mga Amerikano, halos madurog ang buong moog sa bomba, kanyon at sunog noong 1945.


Kasamang nalibing sa guho-ng Intramuros ang mariwasang buhay sa panahon ng mga Espanyol gayundin ang mapapait na gunita ng mga Pilipinong nabilanggo at napatay sa madidilim na kulungan nito. Isa si Rizal sa mga makabayang Pilipinong napiit sa loob ng Intramuros noong panahon ng mga Espanyol. Sa panahon ng mga Hapones, isa si Presidente Marcos sa maraming sundalo’ t sibilyang ikinulong at pinahirapan sa Intramuros.


Sa loob ng mahigit tatlumpung taon pagkaraan ng digma, waring nakalimutan ng lahat ang makasaysayang guho ng Intramuros. Naging tirahan ito ng mga iskuwater. Naging himpilan ng mga dambuhalang trak at containerized van. Naging kublihan ng mga kriminal at lihim na tagpuan ng mga magsing-ibig.


Ang matatandang gusali ay napalitan ng iba’t ibang modernong bilding. Ang dating mga kumbento’t monasteryo’y naging upisinang pangkomersiyo. Ang mga bahay na bato’t tisa’y napalitan ng mga balangkas na kongkreto, aluminyo, bakal at salamin. Ang mga kolehiyong pandayuhan ay napalitan ng mga paaralan at unibersidad na pampubliko.


Nagsimula ang proyektong pangalagaan ang natitira sa guho ng Intramuros noong 1966. Nagtatag ng mga komite ang National Historical Institute para sa gawaing restoration. Ang mga lugar na gaya ng Fortin de San Francisco, Bastion de Sta. Lucia, Bastion de San Diego at Puerta del Parian ay muling inayos. Ang Fuerza de Santiago ay muling binuhay at naging isang parke’t sentro ng mga pagtatanghal. na pangkultura.


Noong 1979, pormal na nilikha ni Presidente Marcos ang Intramuros Administration para mangasiwa sa restoration. Ito ngayon ang bumabalikat sa unti-unting pagsasaayos ng makasaysayang moog. Para sa marami, ang proyekto ay mahalaga pagkat ang Intramuros ay hindi isang moog lamang kundi “isang dambana at bantayog.”