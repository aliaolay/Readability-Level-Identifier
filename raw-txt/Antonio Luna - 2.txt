11-16
Alas-kuwatro ng hapon nan dumating si Heneral Antonio Luna sa Cabanatuan, Nueva Ecija. Agad niyang napansin ang mga kawal ng Kawit, Cavite na nakapaligid sa kumbento na noo'y punong himpilan ni Presidente Aguinaldo. Kasama rito si Kapitan Janolino na inirekomenda niyang alisin sa hukbo dahil sa pagsuway sa kanyang utos sa isang labanan sa Kalookan.
Mabilis na umakyat sa kumbento si Luna na may kaunting pagtataka. Nadatnan niya si Felipe Buencamino Sr. sa halip na si Aguinaldo. Galit na galit na itinanong ni Luna kung nasaan si Aguinaldo pero sinagot siya nang pabalang ni Buencamino. Nasa kainitan ang kanilang pagtatalo nang biglang may magpaputok ng baril sa labas ng kumbento.
Lalong nagalit si Luna at agad itong bumaba. "Sino sa inyo ang nagpaputok?" tanong niya sa mga kawal na nakaumpok sa pintuan ng kumbento. "Ngayon ko talaga napatunayan na hindi kayo marunong humawak ng baril!"
Biglang hinugot ni Janolino ang kanyang tabak at tinaga sa ulo si Luna. Nang tamaan si Luna, sumali ang iba pang tauhan ni Janolino sa pagbaril at pagsaksak sa Heneral. Namatay si Luna na may mahigit na tatlumpung sugat sa katawan. 


Maraming galit kay Luna dahil sa kanyang prinsipyo at kabagsikan. Nangunguna rito sina Pedro Paterno at Felipe Buencamino Sr. na mga kagawad ng gabinete. Sa katunayan, ipinakulong ni Luna ang dalawang
ito dahil sa pagiging awtonomista. Para kay Luna, taksil sa bayan ang mga awtonomista dahil ibig nilang maging bahagi ng Estados Unidos ang Pilipinas.
Dahil mga miyembro ng gabinete, madali namang nasiraan nina Paterno at Buencamino si Luna kay Aguinaldo. Gumawa sila ng iba't ibang pakana upang tuluyang mawalan ng tiwala si Aguinaldo kay
Luna. Sinabi nilang umaabuso sa kapangyarihan si Luna at gumagawa ito ng hakbang na hindi alam ng presidente, tulad ng pagbaril sa mga kawal na di sumusunod sa kanyang mga utos, panununog ng mga bahay, at panghihiya sa mga kapwa heneral. Higit sa lahat, sinabi nilang balak ni Luna na palitan sa pagka-pangulo si Aguinaldo.
May panahon ding nainis kay Luna si Apolinario Mabini at inirekomenda kay Aguinaldo ang suspensiyon nito. Maging si Baldomero na kapatid ni Aguinaldo at Kalihim ng Digmaan ay nakaramdam ng pagkainggit kay Luna dahil sa talino nito at kaalaman sa pakikidigma. Ang mga pangyayaring ito at ilang masasamang balita ang nag-udyok upang unti-unting mabago ang pagtingin ni Aguinaldo kay Luna. 


Si Antonio ang bunso sa magkakapatid na Luna. Isinilang siya noong Oktubre 29, 1866 sa Binondo, Manila. Sa magkakapatid, si Antonio ang pinakapaborito ng kanilang mga magulang. Gayunman, hindi ito naging dahilan upang mabawasan ang pagiging istrikto ng kanilang mga magulang. Ayaw na ayaw nila ang batang di sumusunod sa disiplina. Pinalaki ang magkakapatid na Luna sa ganitong sistema.
Tulad ng karaniwang bata, malikot din ang batang si Antonio. Pero di tulad ng ibang bata, hindi naging ugali ni Antonio ang pag-iyak o pagsusumbong kapag nasasaktan.
Nang si Antonio ay limang taong gulang pa lamang, umakyat siya sa isang mataas na punongkahoy sa loob ng kanilang bakuran. Sa kasamaang palad, naputol ang sangang tinatapakan niya at siya ay nahulog. Nagkaroon siya ng maraming galos sa katawan at napilayan sa may bukong-bukong.
Tiniis ni Antonio ang sakit ng kanyang sugat at bukong-bukong. Ngunit hinding-hindi niya ito binanggit sa kanyang mga magulang. Pinuntahan niya ang kanilang katulong sa may likod ng bahay at doon niya ipinagamot at ipinahilot ang kanyang mga sugat at pilay. 


Noong 1885, nagkaroon ng isang pag-aalsa laban sa mga Espanyol sa lalawigan ng Pangasinan at Nueva Ecija. Ito ay pinamumunuan ni Adriano Novicio na tiyo ni Antonio Luna.
Hindi nagtagumpay ang pag-aalsang ito kaya maraming Pilipino ang nasawi sa pakikipaglaban sa mga Espanyol. Pagkaraan ng pagkatalo ng mga rebelde, hindi na matiyak kung si Novicio ay namatay sa kakahuyan habang nagtatago o nangibang-bayan na.
Dahil mga kamag-anak ni Novicio, lahat ng lalaki sa pamilya ni Luna, kasama na si Antonio, ay ipinadakip ng maykapangyarihang Espanyol. Kaugnay nito, marami ring ikinulong na mga kilalang opisyal sa Pangasinan, Nueva Ecija, Maynila, Bulakan at ilang lalawigan sa Ilocos.
Tumutol sina Antonio at ang kanyang mga kapatid sa kanilang pagkakakulong subalit hindi sila pinakinggan ng mga Espanyol. Ngunit pagkaraan ng dalawang buwan sa bilibid, pinalaya rin ng mga Espanyol sina Antonio. Gayunman, dahil sa kanyang pagkakapiit, nagsimulang magbago ang kanyang pagtingin sa pamamahala ng mga Espanyol sa Pilipinas.
"Mahirap palang mapailalim sa mga Espanyol," sabi ni Luna. "Mapaghinalaan ka lamang na kasapi sa isang pag-aalsa, ikukulong ka na!" 


Nakitira siya sa istudyo ng kanyang kapatid na si Juan na noo'y isa nang tanyag na pintor. Habang nasa Espanya, ipinagpatuloy niya ang iba pang hilig tulad ng pagbaril, eskrima at musika.
Nang hindi masiyahan sa Espanya, nagtungo si Antonio sa iba't ibang bansa sa Europa gaya ng Pransiya at Alemanya. Pumasok siyang aprentis sa mga laboratoryo nina Dr. Lateaux at Dr. Laffon, mga sikat na siyentipiko sa Paris. Nakasama rin niya sina Dr. Roger at Dr. Reux na kapwa Espanyol; Dr. Kitasato, isang Hapones; Dr. Buchner, isang Danes; at Dr. Mekeyelinikoff, isang Ruso. Nakatulong nang malaki ang mga siyentistang ito para maging dalubhasa si Luna sa larangan ng parmasya.
Maraming Europeo ang humanga kay Luna dahil sa kanyang mga pananaliksik, lalo na sa mga karaniwang sakit sa tropiko gaya ng dilaw na lagnat o yellow fever. Nakatuklas din siya ng mga makabagong panlunas sa iba't ibang sakit. 


Habang nasa Espanya, nakasama ni Luna ang mga estudyanteng Pilipino na mulat na sa kalagayan ng Pilipinas nang panahong iyon. Umanib siya sa samahan ng mga ito na kilala ngayon sa tawag na Kilusang Propaganda. Naging kagawad siya sa pahayagang La Solidaridad at gumamit ng sagisag-panulat na "Taga-ilog.”
Dahil sa mga panunuligsang sinulat ni Taga-ilog laban sa mga Espanyol, isang manunulat na Espanyol na nagngangalang Celso Mir Deas ang pumuna sa kanya. Lihis na lihis sa etika ng peryodiko ang pamumuna ni Deas. Sinabi pa nitong si Taga-ilog ay walang iba kundi ang pintor na si Juan at kapatid ni Antonio.
Sa kabila ng pagpigil ng kanyang mga kaibigan na sina Jose Alejandrino at Galicano Apacible, nagtungo si Luna sa Barcelona upang makipagtuos kay Deas. Gabi't araw ay hinanap niya si Deas sa lahat ng bar at restoran sa Barcelona. Di nagtagal, nakita niyang uminom ng kape si Deas sa Cafe de los Cristales. Agad niyang sinugod si Deas at dinuraan sa mukha. Pagkaraan, hinamon niya ito sa isang duwelo. "Mamili ka ng armas!" sabi ni Luna. Namutla sa takot si Deas at hindi tinanggap ang kanyang hamon.
Kumalat sa Espanya ang ginawang iyon ni Luna at naging usap-usapan ng mga Espanyol ang kanyang katapangan at prinsipyo sa pagtatanggol ng karangalan. 


Naitatag na nina Andres Bonifacio at Emilio Jacinto ang Katipunan nang magbalik sa Pilipinas si Luna. Niyaya siya ng dalawang lider na sumapi sa samahan subalit tumanggi si Luna. Hindi siya naniniwala sa mga simulain nito. Dahil di nakapag-aral ang mga miyembro ng Katipunan, inakala niya na malayong magtagumpay ang binabalak na paghihimagsik laban sa mga Espanyol.
Natuklasan ang Katipunan noong Agosto 19, 1896. Nagulat na lamang si Luna, isang umaga, nang dakpin siya ng mga guwardiya sibil at sinasabing kasama ang kanyang pangalan sa mga dokumentong nasamsam sa himpilan ng mga Katipunero. Tumutol si Luna at sinabing hindi siya kasapi o kasangkot sa anumang bagay na may kinalaman sa Katipunan. Pero hindi siya pinaniwalaan ng mga Espanyol. Bilang parusa, ipinatapon si Luna sa Espanya.
Gayunman, hindi sinayang ni Luna ang kanyang panahon sa Espanya. Namalagi siya sa mga aklatang-bayan sa Madrid at nagbasa ng mga libro tungkol sa estratehiyang militar at siyensiya ng hukbo.
Bukod dito, nagtungo siya sa Ghent, Belgium. Doon siya nag-aral ng sining ng pakikidigma sa ilalim ni Heneral Leman na noo'y itinuturing na mahusay na sundalo at buhay na bayani ng Belgium. Pinagbuti niya ang kanyang kaalaman sa pagbubuo ng hukbo at pagsasanay ng mga kawal, pagpapatatag ng depensa, at marami pang iba. 


Umabot sa kaalaman ni Luna ang pagsiklab ng Digmaang Pilipino-Amerikano. Noong Hunyo 1896, nagbalik siya sa Pilipinas at agad nagtungo sa himpilan ni Aguinaldo. Dala ang isang liham ng rekomendasyon buhat kay Felipe Agoncillo, nagprisinta si Luna bilang kawal ng rebolusyonaryong hukbo. Dahil batid ni Aguinaldo ang husay ni Luna sa taktikang militar at pagtatatag ng hukbo, hinirang agad siyang isang heneral.
Maraming naipanalong pakikipaglaban sa mga Amerikano ang pangkat ni Heneral Luna. Biglaan at puta-putaking pagsalakay ang ginamit niyang taktika kaya madaling nalilipol ang mga kaaway.
Kung napapansin naman niyang matatalo sila sa dami ng kaaway, agad silang umaatras kaya kaunti lamang ang namamatay o nasusugatan sa mga tauhan ni Luna. Kabilang sa mga naipanalo ng pangkat ni Luna ang mga sagupaan sa Kamaynilaan, kasama ang San Juan, Santa Cruz, Tundo at La Loma. Sa mga labanang ito, maraming nakuhang armas ang mga tauhan ni Luna mula sa mga kawal na Amerikano.
Humanga si Aguinaldo sa mga ipinakitang kakayahan ni Heneral Luna. Di nagtagal, si Luna ay ginawang Pangkalahatang Pinuno ng Operasyong Militar at Direktor ng Digmaan na may ranggong heneral ng brigada. Ang pangyayaring ito ay labis na ikinainggit ng ibang mga heneral at tinutulan naman ng ibang miyembro ng gabinete. 


Bukod sa mga gawaing militar, minabuti ni Heneral Luna na magtatag ng isang pahayagan, ang La Independencia, para lalong maunawaan ng sambayanang Pilipino ang kahalagahan ng kalayaan at pakikipaglaban sa mga mananakop na Amerikano. Ngunit hindi lamang ang mga Amerikano ang tinuligsa sa pahayagang ito. Inatake din nito pati ang mga Pilipinong kumikiling sa mga Amerikano, lalo na ang ilang kagawad ng gabinete.
Bilang direktor ng pahayagan, kasama ni Luna sina Salvador del Rosario, patnugot; Jose Abreu, Rafael Palma, Fernando Ma. Guerrero, Clemente Zulueta, Cecilio Apostol, Mariano del Rosario at Epifanio de los Santos, pawang mga kagawad. Nagsulat din sa pahayagan sina Apolinario Mabini, Aurelio Tolentino, Ferdinand Blumentritt, Ambrosio Rianzares Bautista at Antonio Regidor.
Naging mabisa at matagumpay ang ginawang panunuligsa ng La Independencia kaya ipinagbawal ng mga Amerikano ang paglalabas nito sa buong Kamaynilaan na noo'y kanilang teritoryo. Pinaghahanap ng mga Amerikano ang mga kagawad nito kaya napilitang magpalipat-lipat ng palimbagan ang pahayagan mula sa silong ng bahay ni Luna sa Binondo. Napunta rin sila sa mga probinsiya ng Pampanga, Tarlac at Pangasinan. Unti-unting nabawasan ang mga pahina ng diyaryo dahil sa kakulangan ng pondo. Ipinasiya din nilang sa loob ng bagon ng tren ito ilimbag kasama ng umuurong ng hukbong Pilipino sa Hilagang
Luson. 


Isa sa pinakamahalagang ambag ni Luna sa rebolusyong Pilipino ang pagtatatag ng malakas na hukbo. Nang magsimula siyang mamuno, namalayan agad ni Luna na kulang ang kaalaman sa pakikidigma ng mga kawal na Pilipino. Nagpasok siya ng pagbabago para malunasan ang problemang ito.
Nagpagawa siya ng mga uniporme upang lalong lumakas ang pagkakaisa ng mga kawal. Sinanay rin niya ang mga ito sa pagbaril, pagtitipid ng bala't pulbura, pagpaplano ng mga pagsalakay at pagpapatatag ng depensa. Itinaas niya ang ranggo ng mga opisyal na inakala niyang mahuhusay at pinarusahan ang mga lumalabag sa alituntunin ng hukbo.
Ngunit higit sa lahat, mahalaga kay Luna ang disiplina sa kanyang mga tauhan. Minsan, nagsagawa ng biglaang inspeksiyon sa baraks si Luna. Namataan niya ang mga sundalong tatamad-tamad. Galit na galit si Luna sa kanyang nasaksihan. Agad niyang nilapitan ang mga kawal, pinagsisigawan ang mga ito, pinagmumura at saka pinagsasampal.
"Hindi sa katangahan namamatay ang mga bayani! Kung kayo’y mamamatay, dapat na ito'y dahil sa paghahandog ng dugo at pawis sa inangbayan!" malakas na sigaw ni Luna. 


Tiyak na sana ang tagumpay ng mga rebolusyonaryo sa pamumuno ni Luna nang salakayin nila ang garison ng mga Amerikano sa Kalookan. Para maitaboy papalabas ng Maynila ang mga tumatakas na kaaway, inutusan ni Luna ang pangkat ng mga taga-Kawit sa pamumuno ni Kapitan Janolino, na tulungan ang pangkat ni Medyor Canlas ng Pampanga. Hindi sumunod si Janolino sa dahilang tumatanggap lamang daw siya ng utos mula kay Aguinaldo. Dahil dito, dumating ang saklolo ng mga Amerikano at marami ang nasawi at nasugatan sa mga Pilipino.
Galit na galit si Luna nang makita niya si Janolino. Ang una niyang balak ay barilin ito kaagad. Naawat siya ng mga kasamahan kaya sumulat na lamang si Luna kay Aguinaldo at iminungkahing tanggalin si Janolino sa hukbo bilang parusa. Hindi isinagawa ni Aguinaldo ang hiling ni Luna. Muling lumiham kay Aguinaldo si Luna at nagbantang magbibitiw sa katungkulan. Hindi rin nakinig si Aguinaldo kaya tuluyang nagbitiw si Luna.
Nang mabalitaan ni Mabini ang pagbibitiw sa katungkulan ni Luna, sumulat siya kay Aguinaldo at sinabing malaking dagok sa himagsikan ang pagkawala ni Luna sa hukbo. Naniwala naman si Aguinaldo at ibinalik sa dating posisyon si Luna.


Sa isang sagupaan sa San Fernando, Pampanga, tumanggi si Heneral Tomas Mascardo na tulungan ang pangkat ni Heneral Luna. Diumano, sinabi ni Mascardo na walang karapatan si Luna na utusan siya dahil pareho lamang sila ng ranggo. At tulad ni Janolino, sinabi ni Mascardo na si Aguinaldo lamang ang tanging makapag-uutos sa kanya.
Mangyari pa, maraming nasawi sa panig ng mga Pilipino dahil sa pagsuway ni Mascardo kay Luna. Sa galit ni Luna, inutusan niya si Medyor Hernando na sabihin kay Mascardo na hinahamon siya ni Luna sa isang duwelo. Tinanggap naman ni Mascardo ang hamon at sinabing hihintayin niya si Luna anumang oras ito magpakita sa kanyang himpilan. Pagkaraan, naghanda si Mascardo at ang kanyang mga tauhan sa anumang mangyayari.
Dumating si Luna sa himpilan ni Mascardo kasama ang ilang pinagkakatiwalaang tauhan at asintadong manunudla. Agad niyang hinarap si Mascardo at sinabi: "Malalaman natin ngayon kung sino ang dapat sundin sa ating dalawa!"
Bago makakilos ang dalawa, humahangos na dumating ang isang mensahero ni Aguinaldo at pinigil ang nagbabantang duwelo. Iniabot nito kay Mascardo ang isang liham buhat kay Aguinaldo. Sinasabi ng sulat na ipinatatawag ni Aguinaldo si Mascardo upang harapin ang iginawad nitong parusa sa pagsuway sa utos ni Luna. 


Noong Hunyo 3, 1899, nakatanggap ng telegrama si Heneral Luna sa kanyang himpilan sa Tarlac. Ang telegrama diumano ay galing kay Aguinaldo at ipinatatawag si Luna sa Cabanatuan pagkat papalitan na raw ang gabinete.
Tuwang-tuwa si Luna sa balita. Umaasa siya na tanging sa pagpapalit ng mga kagawad ng gabinete tuluyang matatamo ang tagumpay ng kampanya ng rebolusyonaryong gobyerno laban sa mga Amerikano.
Kinaumagahan, nagpadala rin siya ng telegrama kay Aguinaldo at sinabing hintayin siya sa tanggapan ni Aguinaldo. Pagkaraan, naghanda na siya para magpunta sa Cabanatuan. Nagsama si Luna ng labimpitong tauhan, kabilang na sina Koronel Francisco Roman na kanyang ayudante at Kapitan Eduardo Rusca. Sa bawat lugar na hintuan, nagiiwan ng ilang tauhan si Luna upang maging bantay sa mga nagpapatrulyang kaaway.
Matamang nag-iisip si Heneral Luna habang nasa daan. Iniisip niya na pag siya ang naging punong ministro ng gabinete, matutupad na ang pangarap niyang pamunuan ang bung hukbo at makapagtayo ng puwersa sa Lalawigang Bulubundukin. Sa paraang ito, magiging malaki ang pagkakataon ng mga Pilipino na magapi ang mga Amerikano.
Subalit napaglalangan si Luna. Dalawang araw pagkatanggap ng telegrama ni Aguinaldo, dumating si Luna sa Cabanatuan. Wala siyang kamalay-malay na doon siya aabutan ng malagim na kamatayan.