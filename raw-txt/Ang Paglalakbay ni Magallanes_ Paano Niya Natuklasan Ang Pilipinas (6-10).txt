6-10
Noong araw, kaunti lamang ang alam ng Europa sa Silangan. Pero interesado ang mga taga-Europa sa Silangan dahil gusto nila ang mga kalakal mula roon, lalo na ang mga rekadong kailangan sa pagluluto. Dahil isinara ng mga Turko ang tanging daan patungong Silangan, naghanap ng ibang daan ang mga taga-Europa. Sa ganito “natuklasan” ng Europa ang mga lupain sa Aprika, Amerika, at Asya. 


Isang Portuges ang may paniniwala na bilog ang mundo kaya't maaaring dumaan sa gawing kanluran patungong Silangan. Fernando de Magallanes ang pangalan ng Portuges. Isa siyang magaling na sundalo at manlalakbay. Nakarating na siya sa mga lupaing sakop ng Portugal sa Silangan, gaya ng India at Malacca. 


Dahil sumama ang loob sa Haring Manuel ng Portugal, umalis si Magallanes at nagpunta sa Espanya. Napangasawa niya si Beatriz Barbosa sa Espanya. Sa tulong ng pamilya ni Beatriz, iniharap ni Magallanes sa Haring Carlos I ng Espanya ang kanyang plano. Balak niyang maglakbay patungong Silangan sa pamamagitan ng pagdaraan sa gawing kanluran. 


Pumayag si Haring Carlos I sa plano ni Magallanes. Binigyan siya ng hari ng limang barko, mga sundalo, at mga gamit para sa mahabang paglalakbay. Umalis sa Espanya ang mga barko noong Setyembre 20, 1519. Naiwan si Beatriz at ang anak nilang si Rodrigo sa Espanya. Sumumpa si Magallanes na hindi babalik hangga't hindi natutupad ang kanyang pangakong marating ang Moluccas. 


Tinawid ng mga barko ni Magallanes ang Dagat Atlantiko at lumipas ang isang taon bago nila nakita ang Dagat Pasipiko. Maraming tiniis na hirap ang mga tauhan ni Magallanes. Ilan ang nainip sa paglalakbay at nag-alsa laban sa kanya. Natalo ang mga nag-alsa, pero isang barko ang tumakas. Isa rin sa mga barko ang nasira at lumubog, kaya tatlo na lamang ang barko ni Magallanes nang magsimula silang tumawid sa Dagat Pasipiko.  


Mas maraming hirap ang tiniis nila sa Dagat Pasipiko. Kinapos sila sa tubig at pagkain at marami ang nagkasakit ng iskerbi. Ang iskerbi ay sakit na bunga ng kawalan ng Bitamina C. Mahigit sa tatlong buwan silang walang makain kundi biskuwit. Nakatikim lamang sila ng sariwang pagkain nang dumaong sila sa Guam noong Marso 6, 1521.  


Natanaw nina Magallanes ang isang pulo ng Samar noong Marso 16, 1521, ang pulo ng Homonhon. Dumaong sila sandali sa pulo at nagtungo sa Limasawa. Mabait sa mga dayuhan ang mga tao sa naturang mga pulo. Bilang tanda ng pakikipagkaibigan, nagdaos ng sandugo sina Magallanes at Kolambu, ang pinuno ng Limasawa. Sandugo ang tawag sa kasunduan noon na ginagawa sa pamamagitan ng pag-inom sa dugo na kinuha sa braso ng dalawang nagkakasundo.  


Pagkaraan ng sandugo, nagmisa ang mga Espanyol. Ito ang unang misang Kristiyano sa lupang Pilipinas. Nakinig sa misa pati ang ibang taga-Limasawa. Sinasabi-rina nagtirik si Magallanes ng isang krus sa tuktok ngisang burol bilang palatandaan ng pagdating ng Kristiyanismo sa Pilipinas.  


Dahil di gaanong maraming pagkain sa Limasawa, lumipat sina Magallanes sa pulo ng Cebu. Naging kaibigan din ni Magallanes si Humabon. Si Humabon ang puno ng Cebu noon. Nagpabinyag si Humabon at mga tauhan niya. Iyon ang unang binyagan sa Kristiyanismo na naganap sa Pilipinas.  


May isang pulo sa Cebu na ayaw kumilala sa kapangyarihang Espanyol. Ito ang pulo ng Mactan na pinamumunuan ni Lapulapu. Kagalit ni Humabon at ng iba pang pinuno sa Cebu si Lapulapu. Sinasabing matapang at mapagmahal sa kalayaan si Lapulapu. 


Nagalit si Magallanes at sinalakay ang Mactan. Ginamit nila ang malalaking kanyon at baril sa pagsalakay. Bukod sa mga Espanyol, kasamang sumalakay ang mga kawal ni Humabon at ibang pinuno ng Cebu na kakampi ni Magallanes. Balak nilang durugin ang Mactan at pasukuin si Lapulapu. Pero matapang na nagtanggol ang mga tauhan ni Lapulapu. Kahit sibat lamang at kampilan ang sandata, hinarap ng mga taga-Mactan ang kanyon at baril ng mga dayuhan. 


Nagulat ang mga Espanyol sa katapangan ng mga taga-Mactan. Isang palasong may lason ang tumama sa hita ni Magallanes. Nabuwal siya at dinumog ng mga tauhan ni Lapulapu. Nang makitang namatay ang kanilang pinuno, nagtakbuhan pabalik sa barko ang mga sundalong Espanyol. Iyon ang unang matagumpay na pagtatanggol ng mga Pilipino laban sa pananalakay ng mga Espanyol. 


Pagkaraan ng maraming hirap at pakikipagsapalaran, isa sa limang barko ni Magallanes ang nakabalik sa Espanya. Noong Setyembre 8, 1522, dumaong ang Victoria sa Espanya sakay ang natirang 18 tauhan ni Magallanes. Bagama't wala silang nasakop na lupain, sila ang unang mga taong umikot sa mundo. Napatunayan nila na bilog ang mundo. Napatunayan din nila na may daan sa kanluran patungong Asya.