11-16
Nagpipista ang Maynila tuwing dumarating ang galeon mula sa Mexico. Galeon o nao ang tawag sa barko ng mga Espanyol na naglalakbay sa pagitan ng Mexico at Pilipinas para magdala ng mga paninda o kalakal.


Para sa mga taga-Maynila, ang pagdating ng galeon ay katumbas ng isang taon ng kasaganaan. Kahit anong oras, pinipilit nilang masaksihan ang pagdaong ng galeon sa pantalan. Nilalagyan nila ng banderitas at sariwang bulaklak ang buong pantalan. Nagbibihis sila ng magagarang damit at naghahanda ng pagkain at alak sa kanilang mga bahay. Ang mga kababaihan at mga bata ay nakagayak habang nagwawagayway ng makukulay na panyolito at bandana.


Nagdadaos sila ng misa para sa ligtas at mapayapang pagdating ng galeon. Samantala, walang tigil sa pagtugtog ng masasayang himig ang mga banda ng musiko. Hindi rin humihinto sa pagtugtog ang
mga kampana ng simbahan. Bukod dito, nagpapaputok pa ng mga kanyon sa Intramuros.


Ganito ang karaniwang nangyayari kapag may dumarating na galeon. Sinasabing ang tanging kaagaw nito sa kasayahan ay ang pista ng Mahal na Birhen ng Rosaryo na ipinagdiriwang tuwing sasapit ang buwan ng Oktubre.


Ang dalang kalakal ng galeon sa bawat paglalayag ay isa nang malaking kayamanan. Sapagkat mas pangkomersiyo, mas marami ang lulan nitong paninda kaysa pasahero.
Ang galeong patungo sa Silangan ay tinawag na Nao de China at ang papunta naman sa Kanluran ay kilala sa tawag na Nao de Acapulco. Kapag papunta sa Mexico at Espanya, ang galeon ay nagdadala ng mga garing buhat sa India, seda at porselana galing sa Tsina, alpiler at pabango mula sa Arabia, muslin at karpet buhat sa Persia, mga rekado at maskada galing sa Moluccas, gintong bulyon at perlas galing sa Mindanaw, at marami pang iba.
Pagbalik sa Pilipinas, dala ng galeon ang salaping napagbilhan sa mga kalakal. Malimit, umaabot sa milyon-milyong piso ang inuuwi ng galeon sa Pilipinas. Ang mga salaping ito ay pilak na kung tawagin ay piesa de ocho at gawa sa Mexico at Peru.
Dala rin ng galeon ang mga dokumentong padala ng hari ng Espanya para sa gobernador-heneral ng Pilipinas, mga liham buhat sa mga kamag-anak sa Espanya, mga bagong kawal, opisyal, mga prayle at ilang manggagawang Mehikano. 


Noong 1565, napansin ni Miguel Lopez de Legazpi na dumadalang ang pagpapadala ng mga misyon sa Pilipinas. Nasa Cebu noon ang himpilan ng mga Espanyol. Abala ang mga hukbo ni Legazpi sa pananakop ng mga isla sa kapuluan kaya kailangan niya ang dagdag na sundalo buhat sa Espanya. Agad niyang pinauwi sa Espanya ang kanyang apo na si Felipe de Salcedo at si Fray de Urdaneta. Lulan ng San Pedro, nagbalik sa Espanya ang dalawa upang ipaliwanag sa hari ang kahalagahan ng misyon sa Pilipinas. May dala silang kaunting ginto at rekado na nakuha sa Cebu at hilagang Mindanaw bilang regalo sa hari.
Sa paglalakbay na ito, natuklasan ni Urdaneta ang daang pabalik sa Mexico at tinawag niya iyong tornaviaje. Sa rotang ito, magiging madali ang biyahe mula Espanya hanggang Pilipinas sa pamamagitan ng pagdaan sa Mexico. Isang kolonya rin ng Espanya ang Mexico noon.
Tuwang-tuwa si Haring Felipe II sa balita ni Salcedo at Urdaneta. Nasiyahan din siya sa mga dalang pasalubong ng San Pedro. Mula noon, pumayag na siyang magpadala ng misyon sa Pilipinas. Nagkaroon naman ng ugnayan ang Mexico at Pilipinas dahil sa mga dalang kalakal ng galeon. Dito nagsimula ang tinatawag na "kalakalang galeon" na tumagal nang dalawang daan at limampung taon. 


Mas naging popular ang mga produktong galing sa Silangan kaysa mga produktong gawa sa Espanya at Europa. Dahil dito, nalugi ang mga komersiyante ng Cadiz at Sevilla. Nagpetisyon sila sa hari na ipagbawal ang pagpasok sa Mexico ng mga produktong galing sa Silangan.
Nang panahong ito, nagkaroon ng problema sa pananalapi ang pamahalaang Espanyol sa Pilipinas. Nangailangan ng panustos sa mga pari, sundalo, opisyal, pensiyon ng mga balo, ospital at iba pang gastos ng gobyerno.
Dahil mas malapit ang Mexico sa Pilipinas, minabuti ng hari ng Espanya na ibigay ang tungkuling lutasin ang problemang ito sa viceroy ng Mexico. Ang viceroy ang punong tagapamahala ng Mexico.
Agad namang nagtakda ng buwis ang viceroy sa bawat kalakal na papasok sa Mexico. Umaabot ng 500,000 hanggang 750,000 piso ang nakokolekta ng pamahalaan ng Mexico sa pamamagitan ng buwis na ito. Ang salaping ito, na di naglaon ay tinawag na situado ay dinadala ng galeon pagbalik sa Pilipinas. Ang situado ay naging taunang tulong na salapi ng pamahalaan ng Mexico sa pamahalaang Espanyol sa Pilipinas. 


Monopolyo o solo ng pamahalaang Espanyol sa Pilipinas ang kalakalang galeon. Ito kasi ang nagtatakda kung sino ang maaaring mag-karga ng paninda sa galeon tuwing maglalakbay. Dito nagsimula ang pamamahagi ng boleta o lisensiya para sa mga silid sa loob ng galeon na lalagyan ng mga kalakal.
Karaniwan, ang sakay na paninda ng galeon ay nangangailangan ng 1,500 boleta. Bawat boleta ay nagkakahalaga naman ng 250 piso.
Bawat silid ay may sukat na limang talampakang kuwadrado at may lalim na sampung pulgada.
Noong 1593, ipinag-utos ng hari ng Espanya na ang mga silid ng galeon ay paghahati-hatian ng mga namumuhunan at komersiyante batay sa kanilang yaman. Hindi ito nasunod dahil mismong ang mga taong magpapatupad ng batas ang unang lumabag nito. Naghanda ng mas malaking bahagi sa partihan ng boleta ang mga pari kaysa mga opisyal ng gobyerno at militar. Dahil dito, halos lahat ng boleta ay napunta sa kanilang mga kamag-anak at kaibigan.
Samantala, ang mga komersiyanteng nabigyan na ng boleta ay gumagamit ng mga huwad na kasosyo o ahente upang madagdagan ang kanilang parte. Ang mga walang puhunan o ikakargang paninda ay nagbibenta ng mga naipong boleta sa mas mataas na halaga. 


Umaabot sa 300 porsiyento ang tinutubo ng mga namumuhunan sa kalakalang galeon. Sinasabing ang isang gobernador na kasangkot sa kalakalan ay kumikita ng kahalating milyong piso bukod sa kanyang suweldo pagkaraan lamang ng tatlong taong panunungkulan.
Gayunman, hindi nakinabang ang mga Pilipino sa kalakalang galeon. Totoong noong una, isinasama ang ilang katutubong produkto sa galeon upang ipagbili sa Mexico. Ngunit nadaig ito ng mga produktong galing sa Tsina at Moluccas. Dahil dito, pinatigil agad ang pagpapadala ng mga katutubong produkto sa Mexico.
Samantala, ang mga opisyal ng mga lalawigan ay nagbibitiw sa kanilang katungkulan o kaya' y nagpupunta sa Maynila upang mag-negosyo na lamang. Napabayaan tuloy nila ang mga gawain sa probinsiya, tulad ng pamamahala ng pagsasaka, pagmimina, paghabi ng tela, paggawa ng basket, at marami pang iba. Maraming magsasaka at manggagawa ang kinuha sa Maynila upang gumawa na lamang ng galeon.
Sapagkat mga prayle ang kadalasang naiwan sa mga probinsiya, lalong lumakas ang kanilang kapangyarihan sa maraming lugar sa Pilipinas. 


Mga prayle ang may pinakamalaking puhunan sa kalakalang galeon. Bukod dito, nagpapautang sila sa mga komersivante para ipambayad ng boleta sa pamamagitan ng Obras Pias. Ang Obras Pias ay isang
institusyon para sa kawanggawa. Tumatanggap ito ng ma abuloy na salapi buhat sa mayayaman. Ginagamit ang salaping ito para sa mga ospital, bahay-ampunan at iba pang mga proyekto. Pero dahil sa inaasahang tubo sa kalakalang galeon, ginamit ng mga prayle ang Obras Pias para sa komersiyo.
Tulad sa isang bangko, patubuan ang patakaran ng Obras Pias. Kalimitan, ito ay sumisingil ng napakataas na interes ayon sa peligro ng negosyo o biyahe ng galeon. Halimbawa, ang interes na sinisingil kung ang galeon ay patungo sa Acapulco ay 50%, 35% kung sa India at 25% naman kung sa Tsina.
Nang tumagal, naging makapangyarihan ang Obras Pias. Dahil hindi ito nagbabayad ng buwis sa gobyerno, patuloy ang pagdami ng naipon nitong salapi.
Minsan, hindi nakarating sa panahon ang galeong nagdadala ng situado para sa Pilipinas. Dahil dito, napilitang umutang ang pamahalaan mismo sa Obras Pias upang may ipambayad lamang sa mga opisyal,
empleyado at sundalo. 


Karamihan sa mga galeon ay gawa sa Pilipinas. Natagpuan dito ng mga Espanyol ang molabe kaya nagtayo sila ng pagawaan ng galeon sa Cavite. Di nagtagal, may mga galeon na ring ginagawa sa Albay, Marinduque, Pangasinan, Mindoro at Masbate.
Maraming manggagawang Pilipino ang napailalim sa sapilitang pagtatrabaho sa mga pagawaan ng galeon. Karamihan ay pilit na kinukuha sa mga lalawigan.
Mahirap ang paggawa ng galeon. Ang pagputol ng mga troso at pagdadala ng mga ito sa pagawaan sa Cavite ay tumatagal nang maraming buwan. May mga manggagawang namamatay sa aksidente o pagod habang nagpuputol ng troso sa kagubatan.
Samantala, masama rin ang palakad ng mga Espanyol sa pagawaan. Naging problema ng mga manggagawa ang kanilang pagkain at tulugan. Parang mga alipin ang trato sa mga manggagawa.
Di naglaon, nag-aklas ang mga manggagawa. Si Sumuroy, isang Samarenyo, ay namuno ng isang grupo ng mga manggagawa noong 1649 laban sa pagkuha ng mga trabahador sa Samar. Sa Pampanga naman, nag-aklas din ang mga manggagawa noong 1660 sa pamumuno ni Francisco Maniago. 


Karaniwang umaalis sa Maynila ang galeon tuwing buwan ng Hulyo. Dumaraan ito sa Estrecho de San Bernardino o kung tawagin nila noo' y Embocadero. Pagkaraan, tinatawid nito ang Dagat Pasipiko,
ang baybayin ng California, hanggang sa makarating sa Acapulco. Mula Maynila hanggang Acapulco, ang biyahe ay umaabot nang 200 araw.
Mas madali ang biyaheng pabalik sa Maynila. Umaabot lamang ito ng mga 90 araw. Pero papunta o pabalik man, laging mapanganib ang paglalakbay ng galeon.
Madalas abutan ng bagyo sa dagat ang mga galeon. Pag malakas ang bagyo, nawawasak ang galeon o kaya' y natatangay sa malayong lugar. Ganito ang nangyari sa mga galeong Santa Margarita, Francisco
Kavier, at Santo Tomas. Ang ibang galeon naman ay nasunog habang nakahimpil sa pantalan tulad n Concepcion at Buen Jesus.
Karamihan sa mga pasahero, at maging sa mga tripulante ng galeon, ay nagkakasakit o namamatay sa uhaw, gutom, lamig, at sakit sanhi ng langaw at daga. Marami rin ang nababaliw dahil sa inip o lungkot. Ang ilan ay nagpapakamatay sa pamamagitan ng paglalason,paglaslas ng leeg o pagtalon sa dagat. 


Ang mga Olandes ay mahigpit na karibal ng Espanya sa panganga lakal. Ang mga Ingles naman ay kaagaw nito sa paghahari sa dagat. Dahil dito, madalas harangin ng mga Olandes at Ingles ang mga galeon.
Noong 1578, nabihag ng piratang si Francis Drake ang Nuestra Señora de la Concepcion sa baybayin ng California. Nakuha nito ang lahat ng dalang kalakal ng galeon, pati na ang mga liham para kay Gobernador Ronquillo. Ang Santa Ana naman ay nabihag ni Thomas Cavendish noong 1587.
Sa isang madugong labanan sa baybayin din ng California, nagapi ng piratang si Woodes Roger ang Nuestra Señora de la Encarnacion. Makalipas ang ilang araw, nakasagupa naman ni Roger ang Vigonia
subalit tinalo siya ng matatapang na tripulante ng galeon.
Sa Embocadero naman, napalaban ang Nuestra Señora de Cavadonga sa isang barkong Ingles na pinamumunuan ni Commodore George Anson. Pagkaraan ng ilang oras na labanan, natalo ang galeon. Iniuwi ng mga Ingles ang maraming kalakal. 


Ilang taon pagkaraang sumiklab ang tinatawag na Pitong Taong Digmaan ng Inglatera at Espanya, sinakop ng mga Ingles ang Maynila. Isa sa mga nabihag ng mga Ingles ay ang pinakamalaking galeon, ang Santisima Trinidad o Nuestra Señora del Buen Fin, na tumitimbang ng 2,000 tonelada.
Habang naglalayag sa Embocadero, sinalakay ito ng isang barkong Ingles, ang Argo. Anim lang ang dalang kanyon ng Santisima dahil mas pinahahalagahan ng kapitan ang dala nitong kalakal. Gayunman, dahil sa tibay ng katawan ng galeon, hindi ito napalubog ng Argo na may animnapung kanyon.
Sinaklolohan ang Argo ng isa pang barko, ang Panther. Nagtulong ang dalawang barkong Ingles subalit hindi nila napalubog ang galeon. Halos isang libong bola ng kanyon ang tumama sa galeon pero hindi ito gaanong napinsala. Ngunit pagkaraan ng dalawang oras na labanan, isinuko rin ang galeon dahil sa kakulangan ng amunisyon. Nakuha ng mga Ingles ang mga kalakal ng Santisima na nagkakahalaga ng tatlong milyong piso. Pagkaraan, ang galeon ay dinala sa Inglatera upang ipagmalaki sa mga Ingles. 


Pagpasok ng ika-19 na siglo, pinayagan nang pumasok sa Mexico ang mga komersiyanteng galing sa Amerika at Europa. Sa gayon, hindi na sarili ng mga Espanyol ang pagdadala ng mga kalakal sa Acapulco.
Maging ang mga Tsino, Arabe, at Hindu ay malaya nang makipag-kalakalan dito.
Ang pagtatayo rin ng Compania Real de Filipinas o istasyon ng mga barkong pangkalakal ay naging dahilan upang maging tuwiran ang paglalakbay ng mga barko mula Espanya patungo sa Pilipinas.
Noong 1802, ang mga galeong Casualidad, Montañes at San Carlos ay bumalik sa Pilipinas na dala ang maraming panindang hindi nabili. Malungkot na malungkot ang mga komersiyante at namumuhunang prayle.
Sa kabilang dako, lalong pinagbuti ng mga komersiyante ng Cadiz at Sevilla ang panunulsol sa hari ng Espanya. Ipinaliwanag nila sa hari na kung hindi ititigil ang kalakalang galeon, tuluyang malulugi ang mga komersiyanteng Espanyol.


Ipinahayag ng mga Mehikano ang kanilang kasarinlan sa Espanya noong 1810. Makalipas ang isang taon, hindi na nakuha pang makadaong sa Acapulco ng galeong San Carlos. Ang mga lunsod ay magulong-magulo at ang mga pantalan ay napaliligiran ng mga rebolusyonaryo. Sa halip, naglayag muli ang galeon patungong San Blas at doon ipinagbili ang mga kalakal sa napakababang halaga.
Dahil hindi alam ng mga taga-Maynila ang rebolusyong nagaganap sa Mexico, ipinadala ng gobyerno ang galeong Magallanes sa Acapulco nang taon ding iyon. Hindi nakaalis sa pantalan ang galeon at pagkaraan lamang ng apat na taon saka ito nakabalik sa Pilipinas. Ang Magallanes ang huling galeon na tumawid sa Dagat Pasipiko.
Iniutos ni Haring Ferdinand VII na itigil ang kalakalang galeon noong 1815. Gayunpaman, ang kalakalan ng Maynila at ng mga kolonya ng Espanya sa Amerika ay nagpatuloy pa rin pagkaraan ng 1815. Ang nahinto lamang ay ang monopolyo ng pamahalaang Espanyol sa kalakalang Maynila-Acapulco.