5
 noong araw, maraming isdang-espada sa karagatan ng singapore. tinatangay ng malalaking alon sa dalampasigan ang mga isdang ito, kaya natatakot maglakad sa tabing-dagat ang mga tao. natatakot silang baka manalakay ang mga isda. habang nagtatagal, lalong dumarami ang mga isda. minsan ay kumalat ang balita na sinalakay ng mga isdang-espada ang ilang mangingisda. lalong natakot magpunta sa dagat ang mga tao. dahil dito ay nabahala si raha iskandar, ang pinuno sa kaharian ng singapore. "ngayon lang ako nakabalita na may isdang sumasalakay sa tao. dapat lipulin ang salot na ito! " pagkasabi nito'y agad pinaghanda ng raha ang kanyang mga tauhan at nagpunta sila sa dagat na kinaroroonan ng mga isdang-espada. gumawa ng mahabang hilera ang mga tauhan ng raha. lumusong sila sa tubig na hanggang tuhod ang lalim at sabik nilang hinintay ang pagsalpok sa dalampasigan ng malalaking alon. maya-maya'y nagsimulang gumulong ang malalaking alon patungong dalampasigan. nagulat ang mga kawal sa kanilang nakita: nangitim ang mga alon sa daming isdang-espada! "humanda kayo! " sigaw ng kapitan ng mga kawal habang papalapit ang mga isdang tangay ng alon. buong bangis na sinalakay ng mga isdang-espada ang mga tauhan ni raha iskandar. nang muling tangayin ng malalaking alon palayo sa dalampasigan ang mga isda; mapulang-mapula ang tubig dahil sa dugo ng mga kawal na namatay at nasugatan. agad pinaghanda ng raha ang ikalawang hilera ng mga kawal upang hintayin ang pagbabalik ng mga isdang-espada. nang muling gumulong ang malalaking alon palapit sa dalampasigan, nag-uunahang sinalakay ng mga isda ang mga kawal. sa pamamagitan ng mga espadang may lason, tinusok nang tinusok ng mga isda ang mga kawal. gulát na gulat at hindi makapaniwala ang raha sa pagkatalo ng kanyang mga tauhan. mula sa di-kalayuang burol, isang bata ang nanonood sa nangyayari. nakangiti ang bata na tila natutuwa sa nagaganap na di-pantay na labanan. napansin ito ni raha iskandar, kaya nilapitan niya ang bata at galit na tinanong: "sabihin mo nga sa akin, bata ka, nakatatawa ba ang pangyayari? "opo," sagot ng bata. "kasi po, naiisip ko na kung gagamit lang ng puno ng saging, mapipigil sa pagsalakay ang mga isda. at walang mamamatay na kawal." nagulat ang raha sa naging sagot ng bata. "may katwiran ang batang ito, naisip ni raha iskandar. noon din ay inutusan niya ang mga kawal na maghanap at pumutol ng maraming puno ng saging. pagkatapos ay ibinakod nila ang mga ito sa dagat at pinaghandaan ang pagdating ng mga isda. hindi nagtagal at muling gumulong ang malalaking alon patungo sa dalampasigan. nangitim ang alon sa dami ng tangay na isda. tumatag naman sa pagkakatayo ang mga kawal sa likod ng nakahilerang puno ng saging. pagsalakay ng mga isdang sakay ng alon, sa mga saging bumaon ang kanilang espada. nang bumalik sa laot ang mga alon, naiwang nakatusok sa saging ang mga isda. mabilis na kumilos ang mga kawal. pagkakita sa nangyari, inulos nila nang inulos at tinaga nila nang tinaga ang mga isda na di makaalis sa mga puno na kinabaunan ng kanilang espadang may lason. paulit-ulit na ginamit ng mga kawal ang ganitong paraan hanggang sa tuluyang malipol ang mga isdang-espada sa dagat. mula noon, nawala ang kinatatakutang mga isda sa karagatan ng singapore. naging malaya sa pangingisda, sa paliligo at pamamasyal sa dagat ang mga mamamayan. at ang lahat ay dahil sa payo ng bata sa burol na hindi na rin nagpakita mula noon.